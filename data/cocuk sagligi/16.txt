İngiltere SMA Tedavisi İçin Dünyanın En Pahalı İlacını Kullanmaya Başladı! Yayınlanan 2 ay önce açık 27 Mayıs 2021 Tarafından Batuhan Karagöz 
İngiltere SMA Tedavisi İçin Dünyanın En Pahalı İlacını Kullanmaya Başladı!

Her yıl 40 çocuk SMA hastalığı ile dünyaya geliyor. Bazı ülkelerdeki çocuklar ise tedavi konusunda çok daha şansız olabiliyor.

İngiltere Ulusal Sağlık Hizmetleri (NHS), Novartis Gen Terapileri tarafından üretilen Zolgensma için açıklanmayan oranda bir indirim elde etti. Böylece İngiltere, bebekler ve küçük çocuklarda görülen nadir ama ölümcül bir hastalık olan Spinal Musküler Atrofi (SMA) tedavisinde ilk kez, dünyanın en pahalı ilacını kullanmaya başladı.

Bir dozu yaklaşık 2,5 milyon dolara mal olan Zolgensma, merkezi sinir sistemini bozmak suretiyle kasları zayıflatan ve giderek hareket edemez hale getiren genetik bir hastalık olan SMA’nın ilerlemesini durduruyor.

Tek doz verilen ve hastalığa yol açan hatalı SMN1 geninin yerini alan bu ilaçtan İngiltere’de her yıl 80 civarında çocuğun faydalanabileceği açıklandı. İlacın içindeki “onasemnogene abeparvovec” adlı madde hastalığa yol açan bozuk geni tamir ediyor ve kas hareketliliği ve sinir sistemi sağlığı için şart olan proteinleri üretiyor.


 

Denemeler, bu tedavinin uzun süreli, en az 3 yıl sürecek etkileri olduğunu gösterdi; hatta kalıcı etkilerinin de olması bekleniyor. SMA için bir diğer tedavi de omurgadan yılda 3 kez verilen pahalı bir ilaç.

Ülke çapında tedaviyi uygulayan NHS’in dört merkezi var. Evelina Çocuk Hastanesi’nde pediatrik nöroloji danışmanı olan Dr. Elizabeth Wraige, bu tedavinin çocukların hayatını değiştirebileceğini aktarıyor ve şöyle diyor:

“20 yıl önce SMA ile doğan bir çocuğun ömrü kısalıyordu. Şimdi ise bu çocukların yuvarlanmak, oturmak, ayağa kalkmak, yürümek gibi motor becerilerini edinmesini sağlıyoruz; bu tedavi olmadan bu imkansız olurdu.”


SMA Tedavisinde Zaman Çok Önemli

SMA hastalığının dünyada görülme sıklığı 10 binde bir. Tip-1 SMA, bebek ölümlerinin dünyada en sık görülen sebeplerinden biri. Genelde bebekler 3 aylıkken hastalık tespit edilebiliyor; ancak o şekilde bile motor sinir hücrelerine kalıcı bir zarar verilmiş olabiliyor. Hastalığın daha ağır versiyonu ile dünyaya gelen bebekler genellikle en fazla iki yıl yaşayabiliyor.

Bu hastalıkla doğan bebekler için zaman çok önemli. Tedavi almadan geçirdikleri her hafta sinir liflerine yönelik zararın büyümesi riski var. Bu durumdan etkilenen bir çocukları olan ailelere doğum öncesi test uygulanıyor. Böylece semptomlar gelişmeden bebeklere doğduktan sonraki birkaç gün içinde Zolgensma ilacı verilebiliyor. Hastalar ve doktorlar, SMA’nın yenidoğan tarama testleri içine alınması çağrısı yapıyor. Böylece Zolgensma tedavisinin çok daha önceden uygulanarak hastalığın verdiği zararın önüne geçilmesi isteniyor.