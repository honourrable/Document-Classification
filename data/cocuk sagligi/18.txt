‘Felakete Sürüklenen’ Nesil! Yayınlanan 2 ay önce açık 04 Haziran 2021 Tarafından Batuhan Karagöz 
‘Felakete Sürüklenen’ Nesil!

Pandemi nedeniyle dünyada çocuklar nelerle karşı karşıya? Ayrıntılar haberimizde!

Hollandalı sivil toplum kuruluşu KidsRight, her yıl gerçekleştirdiği çocuk hakları raporunda, hükümetlerin müdahil olmaması durumunda çocukların “bir felaket” riski ile karşı karşıya bulunduğunu açıkladı.

Çocuk haklarını koruma örgütü, Covid-19’a karşı alınan sağlık tedbirleri nedeniyle milyonlarca çocuğun eğitim alamadığını ve bunun uzun vadede zihinsel ve fiziki zararları olacağını belirtti.


KidsRight’ın raporuna göre, 182 ülke incelendi. Covid-19, küresel anlamda çocuk haklarında da gerilemelere neden oldu. Uluslararası Çocuk Hakları Konvansiyonu’na en fazla riayet eden ilk üç ülke İzlanda, İsviçre ve Finlandiya oldu. 5 başlık üzerinden hazırlanan rapor, ülkeleri yaşam hakkı, sağlık hakkı, eğitim hakkı, korunma hakkı ve çocukların bu haklara ulaşabilme olanaklarını göz önünde bulundurdu. Çocuk haklarının en fazla ihlal edildiği ülkeler Çad, Afganistan ve Sierra Leone oldu. Türkiye ise 20.sırada yerini aldı.

Amsterdam merkezli kurumun kurucusu Marc Dulleart, salgından Covid-19 hastalarının dışında en fazla etkilenen kesimin çocuklar olduğunu ve bunun sebebinin ise hükümetlerin kendilerine yeterince “ilgi” göstermemesi olduğunu ifade etti. Dulleart, nesilsel bir felaketin yaşanmaması için eğitimin yeniden başlatılması gerektiğine işaret etti.

Yayımlanan raporun diğer bir sonucuna göre, okullar kapatıldığında 3 çocuktan biri uzaktan eğitime erişemedi. 168 milyon çocuk ise okula gidemedi. 142 milyon çocuk ise pandeminin ekonomik zararlarından dolayı eğitim araç ve gereçlerine sahip olamazken 370 milyon çocuk okul yemekhanelerinden faydalanamadı.

Rapor, kapanmalar sırasında çocukların sıklıkla maruz kaldığı hane içi şiddetteki “benzersiz” artışa da dikkat çekti. Çarpıcı diğer bir nokta ise sağlık hizmetleri üzerindeki baskı nedeniyle 80 milyon çocuğun gerekli aşılarını olamamaları oldu.