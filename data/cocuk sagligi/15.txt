Anne Karnında Ameliyat Oldu! Yayınlanan 2 ay önce açık 24 Mayıs 2021 Tarafından Zeynep Ulukut 
Anne Karnında Ameliyat Oldu!
Omurilik rahatsızlığı sebebiyle, doğumdan önce ameliyat edilmezse felç doğma riski olan bebek, 25 cerrahtan oluşan ekip tarafından ameliyat edildi. Ayrıntılar haberimizde!

'Spina Bifida' isimli hastalığa sahip Mila’nın sırtında büyük bir lezyon vardı. Mila’nın anne karnındayken ameliyat olması gerekiyordu. Aksi takdirde büyüdüğünde felç, idrar kaçırma, beyinde sıvı birikmesi gibi problemlerle karşılaşacaktı.


Yapılan testler sonucu ameliyat için uygun olduğu anlaşılan Helena, hamileliğinin 23.haftasında Belçika’daki özel bir hastaneye gitti. Yaklaşık 25 cerrahtan oluşan bir ekip, annenin karnını açıp bebeğin omuriliğini onarmaya çalıştı.


Helena, ameliyattan üç ay sonra bebeğini kucağına alabildi. Mila’nın beyninde hala biraz sıvı olsa bile felçten kurtuldu. Küçük bebek, şu anda parmak uçlarını hissediyor ve bacaklarını hareket ettirebiliyor.


Spina Bifida Nedir?

Spina bifida, anne karnında oluşan bir hastalıktır. Hamileliğin ilk ayında oluşan bu anomalide, bebeğin omurgası şekillenirken tam olarak kapanmaz. Spina bifida’da omurilik ve sinirler, açık kalan omurların arasından çıkar ve bebeğin sırtında bir yumru oluşturur. Vücuttaki bazı işlevleri kontrol eden sinirlere zarar veren hastalık, kısmi felç, yürüme problemleri, hidrosefali, bağırsak ve mesane problemleri, ileride skolyoz gibi sorunlara neden olabilir.

Hastalık, hamilelik sırasında yapılan kan ve ultrason testleriyle teşhis edilebilir. Bu rahatsızlıkla dünyaya gelen bebekler doğumdan sonra ilk 35 saatin içinde ameliyat edilirse anomalinin neden olduğu bazı sorunlara engel olunabilir.