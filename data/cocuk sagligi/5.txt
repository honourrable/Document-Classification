Çocuklar Hipertansiyon Hastası Oluyor! Yayınlanan bir ay önce açık 09 Haziran 2021 Tarafından Zeynep Ulukut 
Çocuklar Hipertansiyon Hastası Oluyor!
Genellikle yetişkinlerde görülen hipertansiyon ve insülin direnci, pandemi sürecinde çocuklarda sıklıkla görülmeye başlandı. Ayrıntılar haberimizde!

Prof. Dr. Cihangir Akgün, çocukların ev ortamında enerjilerini atmakta zorlandıklarını ve bunun bir takım hastalıklara neden olmaya başladığını söyledi. Akgün, pandemi döneminde erişkin çağı hastalığı olarak bilinen hipertansiyona artık çocuklarda da çok sık rastlandığına dikkat çekti.

Prof. Dr. Cihangir Akgün, “Ailelerin pandemi döneminde yeme alışkanlıklarının fast food türü yüksek kalorili besinlere değişmesi çocukları olumsuz etkiliyor. Bu besinlerin yanında sıklıkla tüketilen gazlı içecekler çocuklarda hipertansiyon için yüksek risk oluşturuyor. Okula gidemeyen, sokağa çıkamayan çocuk, enerjisini üzerinden atamadığı gibi, televizyon karşısında cips, kraker gibi monosodyum glutamat denilen ve halk arasında Çin tuzu olarak bilinen katkı maddelerini ihtiva eden, hipertansiyon için yüksek risk oluşturan atıştırmalıkları tüketerek gününü geçirmemeli” dedi.


Evde sürekli bilgisayar başında oyun oynanmasının çocuklar üzerindeki psikolojik etkilerine de değinen Prof. Akgün, “Sokağa çıkamayan çocuk, bilgisayar oyunlarıyla vakit geçirirken oyunun senaryolarına bağlı olarak ciddi streslere maruz kalabiliyor. Tüm bunların sonucunda obezite kaçınılmaz oluyor ve incelendiklerinde insülin direnciyle karşılaşılıyor. Bu çocuklar, ebeveynleri tarafından baş ağrısı, burun kanaması, kulak çınlaması, görme bozukluğu şikâyetleri ile çocuk polikliniğine getiriliyor ve sıklıkla hipertansiyon, obezite ve insülin direncini içeren metabolik sendrom tanısı alıyor” diye konuştu. Akgün, bu nedenlerden dolayı önceleri 30-40 yaşlarından sonra görülen hipertansiyonun artık çocuklarda 10-12 yaş civarında görülmeye başlandığını söyledi.
Prof. Akgün ailelere şu önerilerde bulundu:

“Bu durumdan korunmak için çocukların spor yapmaya teşvik edilmeleri, bilgisayar, televizyon, akıllı telefon gibi sedanter yaşama neden olan teknolojinin getirdiği ürünlerle çok fazla vakit geçirmemeleri sağlanmalı. Pandemi döneminde evde yapılabilecek spor olanakları sağlanmalı, bunun için gerekli güvenlik tedbirleri alınarak direnç ipi, direnç lastiği ve ev tipi trambolin gibi hem eğlenceli hem de bol kalori yakıcı basit spor aletlerinden faydalanılması bu tip hastalıklarından çocuğunuzu uzak tutacaktır.”