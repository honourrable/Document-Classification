Ata Bebek İki Yıl Sonra Sesine Kavuştu Yayınlanan 3 ay önce açık 12 Nisan 2021 Tarafından Zeynep Ulukut 
Ata Bebek İki Yıl Sonra Sesine Kavuştu
Ses kısıklığıyla başlayan ve ses tellerinde siğil teşhisi konulan Ata Kemal, kaybettiği sesine iki yıl sonra tekrar kavuştu. Ayrıntılar haberimizde!

Ata Kemal Aslan 10 aylıkken, ailesi tarafından sesinin kısık olduğu fark edildi. Ata bebeğin ses kısıklığı zamanla nefes darlığına dönüştü. Bir yıl içerisinde defalarca muayeneye götürülen Ata’ya her seferinde yanlış teşhis konuldu.


3 yaşına geldiğinde sesi artık hiç çıkmayan Ata Kemal’e sonunda Kulak, Burun, Boğaz (KBB) Uzmanı Prof. Dr. Ferhan Öz tarafından ‘Papillomatozis’ yani ses tellerinde siğil teşhisi konuldu. Prof. Dr. Öz, Dünya Ses Günü’nde 1 yaşından sonra sesi hiç çıkmayan Ata’yı yeniden sesine kavuşturdu.

“Oğlum Uykusunda Ölse Anlayamazdık”

Ata Kemal Aslan’ın babası Erdem Aslan, “Ben 3 yaşında çocuğumun sesini daha yeni duymaya başladım. Ameliyattan sonra biz Ata Kemal’in sesini duyduğumuzda bizim için Ata Kemal yeniden doğdu gibi oldu.Ben doğumunda bu kadar ağlamamışımdır Ata Kemal’in. Uykusunda ölebilirdi, anlamayabilirdik. Böyle ihtimaller söz konusuydu. Bunları düşündüğümüz zaman ne söyleyeceğimi bilemiyorum” diye konuştu.


“3 Yaşındaki Oğlum için 6 Aylık Bebek Telsizi Kullanıyorduk”

Anne Dila Zeynep Aslan ise şu şekilde yaşadıklarını anlattı: “Ameliyattan çıktığı gibi sesi çıkmaya başladı zaten. Ağlayışı bile farklıydı. Girerken farklı ağlıyordu, çıkarken farklı. Mesela Ata 3 yaşında biz hala ilk 6 ay bebeklerde kullanılan telsizlerle hayatımızı geçiriyorduk. Nefesi nasıl, sesi nasıl diye. Çünkü telsiz olmasa ağladığını duyamıyorduk.”

Çocuklarda Görülen Ses Kısıklığına Dikkat!

Ata Kemal’in hastalığını tespit eden ve onu sesine kavuşturan, koronavirüs sürecinde hayatını kaybeden Prof. Dr. Feriha Öz’ün oğlu KBB Uzmanı Prof. Dr. Ferhan Öz, hastalık hakkında açıklamalarda bulundu. Öz, “Bugün bütün dünyada ses hastalıkları ve ses sağlığı ile ilgili bir farkındalık günü. 16 Nisan. Bütün dünyada kutlanıyor. Bana Ata getirildiği gün ciddi bir solunum güçlüğü vardı. Bütün yüzü mosmordu. Solunumu son derece zordu. Sesi zaten çıkmıyordu. Bu bir papillomatozis hastalığı. HPV virüsü ile geçiyor. Türkiye’de çok sık görülmüyor. Vücudumuzun çeşitli yerlerinde siğiller vardır benzeri bir durumdur ama aynı şey değildir. Mesela vücudunuzdaki siğiller bir noktada kalırlar. Fakat ses tellerindeki sürekli olarak ürer, büyür, solunum yolunu kapatır. Yani ses kısıklığı ile başlar, solunum güçlüğüne kadar gider” dedi.


Çocuklarda görülen ses kısıklığının ciddiye alınması gerektiğini söyleyen Prof. Dr. Öz, “Son derece başarılı anestezi ekibimizle birlikte Ata’da hiçbir şekilde boğazında bir delik açmadan çok incecik bir tüple hava yoluna girdim. Ata sesine kavuştu. Çocuklarınızın küçük yaştayken bağırdığı zaman sesi kısılabilir, bu normal bir şey. Ama o çocuğun bağırmalarını engellediği zaman ses düzelirse paniğe gerek yok ama düzelmiyorsa o zaman mutlaka bir KBB doktoru bu çocuğu görmeli” ifadelerini kullandı.