Gördüğünüz Bir Cinayeti Engellemeye Çalışır Mıydınız? Yayınlanan 2 ay önce açık 31 Mayıs 2021 Tarafından Alara Büşra Ergen 
Gördüğünüz Bir Cinayeti Engellemeye Çalışır Mıydınız?
Araştırmalar, harekete geçme refleksimizi detaylandırdı. Ayrıntılar haberimizde!

Kendini satanist olarak tanımlayan 33 yaşındaki Jaime Osuna, 2019 yılında hücre arkadaşı olan 44 yaşındaki Luis Romero'nun kafasını kesip bedenini parçalara ayırarak öldürmekle suçlanmıştı. Gardiyanlar, Osuna'yı bulduğunda boynunda Romero'nun vücut parçalarından yaptığı bir kolye taktığını görmüştü. Gardiyanların koruması altında böyle bir suçun nasıl işlenebildiğine dair kafa karışıklığı hala sürüyor.

Peki gardiyanlar cinayetin işlendiğini fark ettiği halde yardıma koşmamış olabilir mi?
İnsanların acil durumlarda kayıtsız kalmaları ve müdahale etmemeleri anlamına gelen "Kitty Genovese Sendromu" belki de gardiyanların bu hareketini anlamlandırmamızı sağlayabilir.

Kitty Genovese Sendromu Nedir?

Kitty Genovese sendromu; kişilerin, bir tehlike altında olan ya da yardıma ihtiyacı olan bireyleri gördüklerinde yardım etmektense, donup kaldıkları durumları açıklamak için kullanılır. Kavram, 1964 yılında New York'ta insanların gözü önünde işlenen bir cinayet sonucu ortaya çıktı.

Winston Moseley adında bir adam, işten çıkıp evine dönen Kitty Genovese’ye bıçakla saldırdı. Kitty Genovese'nin yardım çığlıkları çevredeki binalarda yaşayan kişiler tarafından duyulmuştu. İnsanlar, ne olduğunu anlamak için pencereden bakmış ve olaya tanık olmuştu. İzleyicilerin hareketleri, saldırganı bir süreliğine durdurmuştu. Saldırgan, hiç kimsenin yardıma koşmadığını anlayınca, Kitty'e tekrar saldırdı. Saldırgandan tekrar kaçmayı başaran kadın, ağır yaralı bir şekilde apartmanının girişine doğru ilerledi. Bu sırada yardımına gelen biri halen olmamıştı. Saldırgan, üçüncü kez geri döndü ve ve Kitty'i kendi evinin önünde öldürdü.


Çevrede bulunan kimsenin duruma müdahale etmemesi ve polisi çağırmaması üzerine sosyal psikoloji, uzun süre bu olayın sebebini araştırdı. Araştırmalar sonucunda, bir suça ya da tehlikeli bir olaya tanıklık eden ne kadar çok birey varsa, kişilerin yardım etme olasılığı da o kadar azken; bu durumun tam tersinin de geçerli olduğu anlaşıldı. Sosyal psikolojide bu olaya seyirci etkisi (bystander effect) deniliyor.

Acil bir durum söz konusu olduğunda, olaya tanık olan yalnızca bir kişi varsa, yardım etme davranışı o kişinin kendi sorumluluğundadır. Fakat Genovese olayında olduğu gibi, olaya tanık olan kişi sayısı arttıkça, kişinin hissettiği şahsi sorumluluk duygusu azalır. Diğerlerinin yardım edebileceğini ya da zaten edeceklerini düşünür. Buna sorumluluğun dağılması (diffusion of responsibility) denir.

Bununla birlikte, başka seyircilerin varlığı belirsizliği de artırır. Çünkü başkalarının eylemsizliği de yardıma ihtiyaç olup olmadığı ve hangi tepkinin uygun olduğu konusunda belirsizlik yaratır. Bu da yardımın gecikmesiyle sonuçlanır.

Öte yandan kişiler olayın ciddiyetine tam olarak karar veremezler. Tanık oldukları bu olay, bir çift kavgası mı, müdahale ettiklerinde kendileri bir zarar görebilirler mi ya da tam olarak ne yapması gerektiği gibi soruları cevaplandırmakta zorluk çekmiş olabilirler.

Kitty Genovese olayının ardından ve araştırmaların sonucunda , şahit olan kişi sayısı arttıkça, olaya müdahale eden ya da kurbana yardım eden kişi sayısı azaldığı söylenebilir. Bu nedenle kalabalık bir yerde, “Birisi ambulansı arasın, polisi arasın!” demek yerine, sorumluluk almak ve eylemi gerçekleştirmek, kurtarıcı bir hamle olabilir. Eğer zor durumda olan sizseniz o zaman ”Yardım edin” demek yerine, birini direkt olarak hedef alan bir yardım istediği , sizi kurtarabilir.