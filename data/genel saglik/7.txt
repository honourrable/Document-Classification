Sosyal Medya Beğenileri Anılarımızı Şekillendiriyor! Yayınlanan 2 ay önce açık 06 Haziran 2021 Tarafından Zeynep Ulukut 
Sosyal Medya Beğenileri Anılarımızı Şekillendiriyor!
Araştırmacılar, yeterince beğeni almamanın hatıranın şahsi değerini azaltabileceğini öne sürüyor.

Social Media + Society adlı bilimsel dergide yayımlanan araştırma, sosyal medyadaki beğenilerin kişilerin anılarıyla kurduğu ilişkiyi değiştirebileceğini ortaya koydu. Araştırma için 60 civarında sosyal medya kullanıcısıyla detaylı bir görüşme yapıldı.

İngiltere York Üniversitesi Sosyoloji Bölümü’nden doktora öğrencisi Benjamin Jacobsen’ın kaleme aldığı araştırmada, paylaşılan anılara gelen beğenilerin, katılımcıların hatıralarına dair hislerini ne yönde değiştirdiğini anlamak için kullanıcılara sorular soruldu. Bunlar Timehop, Facebook ve Apple’daki anı özellikleriyle ilgiliydi.

Soruların sonucunda, bazı durumlarda kullanıcıların hatıralarıyla kurduğu ilişkinin beğeni sayısına göre şekillenebildiği gözlemlendi. Öte yandan uygulamaların belirli aralıklarla “anı hatırlatması” şeklinde eski paylaşım ve fotoğrafları kullanıcıya göstermesinin ne tür etkilere yol açtığı gözlemlendi. Bazı katılımcılar, bu hatırlatmaların kendileri için korkutucu olduğunu veya bunları şahsi alanlarına bir müdahale olarak algıladıklarını dile getirdi. Bazıları ise bu şekilde yapılan hatırlatmaların, eskiden yaşadıkları ama unuttukları güzel zamanları hatırlamalarını sağladığını söyledi.


Araştırmada, bazı kullanıcıların hatıralarının başkaları tarafından onaylanmasına ihtiyaç duyduğu anlaşıldı. Hatıra kişi için kendi içinde önemli ve değerli olsa bile “sürekli olarak başkalarına ve onların hatıralarla ilgili düşüncelerine bağlı kalınabildiği” ifade edildi.
Katılımcılar hatıralarının şahsi olduğunu ve sosyal medyadaki paylaşımlar üzerinden etkilenmemeleri gerektiğini düşünseler bile, bazıları bu mecralarda aldıkları etkileşim nedeniyle geçmişte yaşadıkları bir olayla ilgili düşüncelerinin değişebildiğini söyledi. Yeterince beğeni alamamanın da hatıranın şahsi değerini azaltabildiği gözlemlendi.