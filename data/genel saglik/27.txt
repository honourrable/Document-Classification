Algıları Yerle Bir Eden Rahatsızlık: Alice Harikalar Diyarında Sendromu Yayınlanan bir ay önce açık 11 Haziran 2021 Tarafından Zeynep Ulukut 
Algıları Yerle Bir Eden Rahatsızlık: Alice Harikalar Diyarında Sendromu
Lewis Carroll’un fantezi romanı Alice Harikalar Diyarı’ndan ismini bu sendromun belirtileri, hikayedeki olaylarla benziyor. Bu sendroma sahip kişiler, vücut ve cisim algısında bozulmalar yaşıyor. Ayrıntılar haberimizde!

‘Todd Sendromu’ olarakta bilinen ‘Alice Harikalar Diyarında Sendromu’ bireylerin beden algısını çarpıtıyor ve çevrelerindeki nesneleri, olduğundan farklı algılamalarına neden oluyor. Bu rahatsızlıktan muztarip kişiler, mikropsi yani nesneleri olduğundan daha küçükmüş gibi algılama, makropsi yani eşyaları olduğundan daha büyük görme, teleopsi yani eşyaları kendinden daha uzaktaymış gibi algılama ve pelopsia yani nesneleri kendine çok yakında görme gibi problemlerle karşı karşıya kalıyor.


Oldukça kafa karıştırıcı olan bu sendrom aynı zamanda işitme, dokunma ve zaman algısında da değişikliklere neden olabiliyor. Öte yandan halüsinasyonlar da sendromun bir parçası haline gelebiliyor. Görülen halüsinasyonlar işitilen seslere yönelik algının değişmesinden kaynaklanıyor. Bu değişimler, garip müzik veya seslerin duyulmasına sebep oluyor.

Sendromda en sık görülen belirti biri de vücut algısının bozulması. Sendroma sahip kişilerin, vücudunun herhangi bir bölümünü olduğundan farklı boyutta veya şekilde algılama ihtimali bulunuyor. Temporal lob epilepsisi, psikoaktif ilaç kullanımı ve beyin tümörleri bu sendroma yol açan etkenlerin başında geliyor.Uzmanlar bu sendromu migren ve epilepsi gibi rahatsızlıklarla da ilişkilendiriyor. Hatta, bu semptomların, migren öncesi için bir uyarı niteliğinde olduğunu da düşünüyor. Yine de sendromun sebebi hakkında belirli bir bulgu yok. Genelde çocuklarda görülen sendrom 20’li yaşların başında yavaş yavaş kayboluyor.

Sendromun tedavisi ise migren tedavisine benzer bir yolla yapılabiliyor. Hastalar doktor tavsiyesi ile antikonvülzanlar, antidepresanlar, Ca kanal blokerleri ve beta blokerleri kullanabilirler. Ayrıca bir migren diyetini de uygulayabilirler. Yeni yaklaşımlarda transkraniyal manyetik stimülasyon da tedavi teknikleri arasında bulunuyor. En etkili metodun belirlenebilmesi için ise daha detaylı araştırmalara halen ihtiyaç duyuluyor.