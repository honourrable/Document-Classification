İsmimiz Yaşamımızı Etkiliyor! Yayınlanan 2 ay önce açık 29 Mayıs 2021 Tarafından Alara Büşra Ergen 
İsmimiz Yaşamımızı Etkiliyor!
Araştırmalara göre sahip olduğunuz isim, başkaları tarafından nasıl göründüğünüze de, karakterinize de etki ediyor. Ayrıntılar haberimizde!

Genlerimiz, büyürken yaşadığımız deneyimler, kimlerle vakit geçirdiğimiz ve sorumluklarımız karakterimizi oluşturan başlıca faktörler arasında. Ancak genelde doğumdan yaşamımızın sonuna kadar bizimle kalan ismimizin oynadığı rolü de unutmamak gerek.

Amerika Birleşik Devletleri (ABD) Arizona Eyalet Üniversitesi'nde isimlerin psikolojisi üzerine çalışan David Zhu, bir ismin bireyi tanımlamak ve başka bireyler ile iletişim kurmasını sağlamak için kullanıldığını ayrıca bireyin benlik kavramının temelini oluşturduğunu söylüyor.

Arapça İsimlere Karşı Önyargı Var

İsmimiz, hangi etnik gruba ait olduğumuz ve kimliğimizle ilgili başka unsurlarla ilgili de bazı detayları açığa vurabilir. ABD'de 11 Eylül saldırılarının ardından yapılan bir araştırma, iş başvurularında kulağa Arapça gelen isimlerin mülakatlara çağrılması ihtimalinin daha az olduğuna işaret etmişti. Yani ismimiz, toplumsal önyargılara neden olabilir.

"İsim, Bireyin Sembolü Haline Gelir"

ABD'li psikolog Jean Twenge'in liderlik ettiği 2000'li yıllarda yapılan bir araştırma, ailesinin hangi gruba ait olduğundan ya da hayatla ilgili tatminsizlik halinden bağımsız olarak, isminden mutlu olmayan bireylerin, psikolojik olarak uyum sağlama becerilerinin de daha zayıf olduğunu ortaya koymuştu. Araştırma, başkaları ismini beğenmediği ya da bizzat kendisi isminden memnun olmadığı için kişinin kendine güveni zayıflıyordu ya da kendine olan güveninin zayıf olması sonucu, o kişi isminden de memnun değildi. Twenge ve ekip arkadaşının makalesinde "İsim, bireyin sembolü haline gelir" ifadesi yer alıyordu.


2011 yılında Almanya'da yapılan bir araştırma için bir çöpçatanlık sitesinin kullanıcılarına, karşılaştıkları adayların isminin ne olduğunun seçim yaparken onları etkileyip etkilemediği de soruldu. Araştırmacılar Jochen Gebauer ve Wiebke Neberich ile ekibi, o zamanın demode bulunan isimlerini taşıyan adayların, isimleri daha popüler olan adaylara göre daha fazla reddedildiklerini gözlemlediler.

Yine Almanya'da yapılan ve basılmakta olan bir başka araştırma da katılımcıların, ismi kendilerinde olumsuz çağrışım yapan yabancı bir kimseye yardım etmeye, olumlu çağrışım yapanlara oranla daha az meyilli olduklarını ortaya koydu.

Suça Daha Meyilli İsimler

Pekin'de Psikololoji Enstitüsü'nde çalışmalar yürüten Huajian Cai ve ekibi, yüz binlerce ismi çeşitli suçlardan hüküm giyme risklerine göre incelediler. Katılımcıların kimliklerini belirleyen demografik faktörlerin etkisi sabit tutulduğunda dahi, ismi daha az popüler olan ya da olumsuz çağrışım yapan isimlerin bir suça karışma ihtimalinin daha fazla olduğunu ortaya koydu.


İsmin Olumlu Etkileri de Var

Marla gibi tınısı ya da titreşimi olan ve daha akıcı isimleri olan insanların, Eric ya da Kirk gibi kulağa daha sert gelen isimleri olan insanlara oranla başkaları tarafından daha uyumlu ve hoş insanlar olarak algılandıklarına ilişkin bulgular var.

Cai ve ekibinin yaptığı daha güncel bir araştırmaya göre ailesel etkenler ve sosyoekonomik altyapı gibi değişkenler sabit tutulduğunda, ismi pek duyulmamış olanların film yönetmenliği ya da yargıç gibi daha sıradışı mesleklere yönelmeleri ihtimali daha yüksek.

Araştırmacılar bunu, "görece benzersiz bir isme sahip olmaktan ileri gelen bir tür benzersiz kimliğe sahip olma duygusu" gelişeceği, bunun sonucunda da o insanda, kimliği ile eşleşebilecek türden sıradışı bir kariyer yolculuğunu bulma güdüsü yerleşeceği şeklinde açıklıyor.

Arizona Eyalet Üniversitesi'nden Zhu ve ekip arkadaşlarının yaptığı araştırmaya göre, az kulanılan bir ismi taşımak, bizi daha yaratıcı ve açık fikirli de yapabilir. Binlerce şirket yöneticisini isimleri ile karşılaştıran ekip, nadir duyulan isimlere sahip olanların yönetim stratejilerinde de doğal olarak daha kendine güvenli ve bir işin peşini bırakmamaya meyilli olduklarına dikkat çektiler.