Leyla Ebe Köy Köy Gezerek Kadın ve Çocukların Yardımına Koşuyor Yayınlanan bir ay önce açık 11 Haziran 2021 Tarafından Zeynep Ulukut 
Leyla Ebe Köy Köy Gezerek Kadın ve Çocukların Yardımına Koşuyor
Muş’un Varto ilçesinde görev yapan ebe Leyla İba Demir, 17 yıldır sorumluluk bölgesindeki 14 köye giderek kadın ve çocuklara sağlık hizmeti ulaştırıyor.

Varto Aile Sağlığı Merkezi’nde görev yapan Leyla İba Demir, en ücra köylerde yaşayan kadın ve çocukların sağlık sorunlarıyla yakından ilgileniyor. Gittiği köylerde hamile kadınlara gebelik sürecinde karşılaşacakları sorunlar ve çözüm yollarıyla ilgili eğitim veren Demir, merkezdeki çalışmalarının yanı sıra köyleri gezerek gebe takipleri ile çocukların aşılarını yapıyor.




Görevi hakkında açıklama yapan Demir, “Köylerde gebe takiplerini ve bebek aşılarını yapıyoruz. Kapı kapı geziyoruz. Salgından dolayı eğitimlerimizi dışarıda veriyoruz. Aşı ve gebe izlemlerini ise evde yapıyoruz. Görevimi ve buradaki halkı çok seviyorum” dedi.

Leyla Ebe, sözlerini şu şekilde sürdürdü: “Buradaki insanlarla artık aile olduk. Daha önce ortaokulda aşılarını yaptığımız çocukların şimdi çocuklarının aşılarını yapıyorum. Kadınların Leyla ablası, çocukların Leyla teyzesi olduk. Bu görevi yaptığım için çok mutluyum. Kışın sürekli karda, çamurda ve tipide işimizi hiç aksatmadan köylere gidiyoruz. Çoğu zaman yolda kaldığımız oldu. Sıkıntı yaşıyoruz ama görevimizi aksatmıyoruz.”



Salgın nedeniyle evlerinden çıkamayan hamile kadınları evlerinde ziyaret ettiğini dile getiren Demir,  “En ücra köylere, dağ köylerine kadar gidiyorum. Gebeleri evlerinde muayene ediyoruz, tansiyon takiplerini yapıyoruz, kanlarını alıyoruz. Çocuk hareketlerini takip ediyoruz. Çocukların kilo ve boylarına bakıyoruz. Aşı sonrası bilgilendirme yapıyoruz. 17 yıldır Varto’da görev yaptığım için buradaki herkesle aile gibiyiz. Çok sıcak karşılıyorlar. İyi ki bu mesleği seçmişim. İyi ki buradaki insanlara hizmet ediyorum” diye konuştu.