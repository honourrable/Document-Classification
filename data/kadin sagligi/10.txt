Mucitler Hangi Cinsiyet için İcat Geliştiriyor? Yayınlanan 22 gün önce açık 30 Haziran 2021 Tarafından Zeynep Ulukut 
Mucitler Hangi Cinsiyet için İcat Geliştiriyor?
Amerikalı araştırmacılar, kadınlar tarafından geliştirilen fikirlerin ve patent alan yenilikçi ürünlerin kadın sağlığına daha fazla odaklandığını açıkladı. Ayrıntılar haberimizde!

Amerika Birleşik Devletleri (ABD) patentli biyomedikal ürünler üzerine yeni bir çalışma yapıldı. Araştırma için 1976-2010 yılları arasında yayınlanan makaleler ve 440 binden fazla biyomedikal ürüne ait patent formu incelendi. Sonuçlar, ticari patent almada kadınların erkeklerden çok daha az orana sahip olduğunu ancak kadınların geliştirdiği ürünlerin kadın sağlığına daha fazla odaklandığını gösterdi. 

Science dergisinde yayımlanan araştırmada, biyomedikal makalelerin evrimi açısından bakıldığında ise kadınlar, kadın sağlığıyla ilgili olarak erkeklere oranla daha fazla bilimsel keşif yapma eğiliminde olduğundan bahsedildi. Mucitlerin farklı demografik kesimler tarafından temsil edilmesinin ise icatların çeşitliliğine yansıdığı kaydedildi. 

Araştırmanın yöneticisi Harvard Üniversitesi İşletme Bölümü öğretim üyelerinden Prof. Rem Koning, piyasadaki ürünlerin çoğunun erkekleri esas alarak geliştirildiğini ve kadınların ihtiyaçlarının göz ardı edildiğinden bahsetti. "Kimin için icat ediyoruz?" sorusuyla araştırmayı başlatan Koning ve ekibi, tamamı kadınlardan oluşan bir ekip tarafından geliştirilen patentlerin yüzde 35'inin kadın sağlığına daha fazla odaklandığını ortaya koydu. Araştırmaya göre, çoğunluğu kadınlardan oluşan ekipler tarafından gelişirilen patentlerin yüzde 18'inin ise kadınları göz önünde bulundurduğu saptandı.

Patentlerin bir kısmının menopoz ya da gebelik zehirlenmesi (preeklamsi) gibi yalnızca kadınları etkileyen sorunlara, bir kısmı fibromiyalji gibi hem kadın hem de erkekleri etkileyen rahatsızlıklara, bir kısmı ise atrium kasılması gibi her iki cinsi de etkileyen ancak risk faktörlerinden belirtilere ve tedavi yöntemlerine yönelik geliştirildiğine işaret edildi.