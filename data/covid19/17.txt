Koronavirüsün Ağız Sağlığına Etkisi! Yayınlanan bir ay önce açık 15 Haziran 2021 Tarafından Zeynep Ulukut 
Koronavirüsün Ağız Sağlığına Etkisi!
Covid-19 salgınında ağız içi kistler, enfeksiyon, kanama ve 20 yaş diş sorunları arttı. Ayrıntılar haberimizde!

Sputnik Türkiye'ye konuşan Diş Hekimi Arzu Yalnız Zogun, pandemi döneminde artan ağız sağlığı problemlerine dikkat çekti. Zogun, “ En büyük etkiyi diş etlerinde gördük. Çürük başlangıçlarını yine bir nebze göz ardı edebiliriz ama diş etlerindeki ve kemikteki yıkımlar çok dikkat çekici. Covid-19 geçirmiş birçok hastanın diş etlerinde iltihaplı doku oluştuğunu gördük ve çok fazla diş sıkma rahatsızlığı ile karşılaştık. Hastaların yüzde 90-95’inde bu hastalığı görüyoruz, pandemiyle diş sıkmanın şiddeti arttı." diye konuştu.

“Diş Sıkma Diş Kaybına Neden Oluyor”

Arzu Yalnız Zogun, "Kaslar kasılır bir süre sonra da dişlerde aşınma meydana gelir. Strese ve diş etindeki problemler, diş eti kemiğinin çekilmesine ve destek dokunun azalmasına neden olur. Böyle olunca da dişlerde sallantılar ve kırıklar meydana gelir. O yüzden diş kayıpları da arttı. Dişleri ya sallandığı için ya da kırıldığı için çekiyoruz." ifadelerini kullandı.

“Hastaların Aklına Covid-19 Gelimiyor!”

Covid-19 geçiren hastaların, dişleri dökülüyormuş gibi hissetme, diş etlerinde yanma ve çürük ağrısı gibi şikayetlerle geldiklerini belirten Zogun,“Akıllarına Covid-19 gelmiyor ama bu problemler ona bağlı gelişiyor. Covid-19 geçiren hastalarda en büyük sorun kanın pıhtılaşmasına bağlı diş eti ve kemiğin beslenememesidir. Böyle olunca ağız için canlanma ve yenilenme olmuyor. Diş kökünde bir kist varsa bu dönemde büyür." dedi.

 

Aşınmış dişlerin iki çene arasındaki ilişkiyi bozacağını ve ağız yapısını değiştireceğini aktaran Zogun, Covid-19 geçiren her hastanın doktora gidip, röntgen çektirerek, diş eti muayenesi yaptırması gerektiğini dile getirdi.

“Bağışıklık Sistemini Ağızdan Anlıyoruz”

Bağışıklık sisteminin düştüğünü ağızdan anlayabildiklerini belirten diş hekimi, “Covid-19 geçiren hastalarda tükürük değiştiği için, dilin üstündeki hassasiyet ve silyaların (küçük tüyler) dengesi bozulmuş. Benim hastalarda gördüğüm dil üzerindeki değişik renklerdir. Herkesin dilinin görüntüsü kendine özeldir. Şekil ve renk olarak bir değişiklik varsa bilin ki bağışıklığınızda, hormonlarınızda bir tuhaflık vardır. Hastalarda kuruluğa bağlı olarak dil savunmaya geçiyor. Savunmayla oluşan tepkiler görüntüye de yansır. Hastalar mutlaka dilin görüntüsüne, rengine dikkat etsin. Böyle olursa bol su tüketin. Normal beslenmeye de geçince dilin görüntüsü ve rengi eski haline döner." şeklinde konuştu.

Bir hastanın ağzına bakarak o kişinin hayat kalitesini, hastalık geçmişini, kişisel bakımı gibi farklı konuları çok rahat bir şekilde anlayabildiklerini belirten Zogun, bol su içmeyi, dişleri düzenli fırçalamayı ve sağlıklı beslenmeyi önerdi.