Covid-19 Hastalığını Atlatanlar Eski Sağlıklarına Ne Zaman Kavuşuyor? Yayınlanan 3 ay önce açık 05 Mayıs 2021 Tarafından Zeynep Ulukut 
Covid-19 Hastalığını Atlatanlar Eski Sağlıklarına Ne Zaman Kavuşuyor?
Yapılan araştırmalara göre, koronavirüs nedeniyle yoğun bakıma yatırılan hastaların tamamen iyileşmesi bir yıldan fazla sürebiliyor. Ayrıntılar haberimizde!

Covid-19’u atlatanların eski sağlıklarına kavuşmaları kişiden kişiye büyük değişiklik gösteriyor. Pek çok kişi için koronavirüs salgınının sıradan bir gripten farkı olmuyor. Ancak Covid-19’un bazı insanlarda kalıcı izler bırakması mümkün. Yaş, cinsiyet ve sağlık durumu ise virüsü kapan kişinin hastalığa nasıl tepki vereceği konusunda belirleyici etkenler arasında.

Hafif Atlatanların İyileşme Süresi İki Hafta

Covid-19'u hafif geçirenler kısa sürede eski sağlıklarına kavuşuyor. Ateş bir haftadan kısa bir sürede düşse de öksürük şikayetleri bir süre daha devam edebiliyor. Dünya Sağlık Örgütü'nün (WHO), Çin'deki veriler üzerinden yaptığı bir araştırmada, hafif Covid-19 hastaları için iyileşme süresinin yaklaşık iki hafta olduğu belirtildi.

“Nefes Darlığının İyileşmesi Uzun Sürebilir”

Kimi hastalar için koronavirüs çok daha ciddi bir hâl alabiliyor. Enfeksiyonun 7 ila 10'uncu gününde hastanın durumu ağırlaşabiliyor. Durumun ağırlaşması ani bir şekilde yaşanabiliyor. Nefes darlığı başlıyor ve akciğerlerde yanma hissi ortaya çıkıyor. Bunun nedeni virüsle savaşmaya çalışan bağışıklık sisteminin sağlıklı akciğer hücrelerini de hedef almaya başlaması oluyor. Hastalığı bu şekilde geçirenlerin hastanede oksijen desteği alması gerekebiliyor. Pratisyen hekim Sarah Jarvis, "Nefes darlığının iyileşmesi uzun zaman alabilir… Vücut, enflamasyonu tedavi etmeye çalışacaktır. Bu durumlarda eski sağlığa kavuşmak 2 ila 8 hafta sürebilir" diyor.


Yoğun Bakıma Alınanların İyileşmesi Uzun Zaman Alıyor

DSÖ, virüse yakalanan her 20 kişiden birinin yoğun bakım tedavisine ihtiyaç duyacağını varsayıyor. Yoğun bakımdaki hastalar ilaçlarla uyutuluyor ve solunum cihazlarına bağlanabiliyor. Nedeni ne olursa olsun yoğun bakım tedavisi gören bir hastanın tamamen iyileşmesi çok uzun zaman alabiliyor.

Hastanede Yatmak Kas Kaybına Neden Oluyor

Doktor Alison Pittard, yoğun bakımda yatmış bir kişinin eski sağlığına kavuşmasının 12 ile 18 ay sürebileceğini belirtiyor. Uzun süre hastane yatağında yatmak kas kaybına yol açabiliyor. Yoğun bakım yatış döneminde kaslarını yitiren ve güçsüz düşen hastaların kuvvetlerini yeniden kazanmaları gerekiyor. Bazı hastalar yeniden yürüyebilmek için fizik tedaviye ihtiyaç duyuyor.


Covid-19 Psikolojik Soruna Neden Olabiliyor

Yoğun bakımda alınan ilaçlar nedeniyle hastalar deliryuma girebiliyor ve psikolojik sorunlar yaşayabiliyorlar. Fizyoterapist Twose, "Beş yıl sonra dahi fiziksel ya da psikolojik sorunlar yaşanabileceğini gösteren veriler elimizde mevcut." diyor. Warwick Tıp Fakültesi'nden Doktor James Gill ise hastalığı atlatanların iyileşme sürecinde mutlaka psikolojik destek de almaları gerektiğini vurguluyor.

Virüs Sinir Sistemine Tutunabilir!

Bilim insanları koronavirüs belirtilerinin neden bazı kişilerde uzun süre geçmediğine dair fikir yürütse de net bir cevaba sahip değiller. Virüsün vücudun büyük kısmından atılıp bir bölümünde tutunması bir neden olabilir. King's College'den Prof. Tim Spector, "Uzun süreli ishal varsa virüs bağırsakta tutunmuştur, koku kaybı geçmediyse sinir sisteminde tutunmuştur, sorun bundan kaynaklanıyor olabilir." diyor.

Şeker Hastalığına Sebep Olabiliyor

Bazı uzmanlar Covid sonrasında bağışıklık sisteminin normale dönmediğini ve uzun süreli belirtilerin arkasında bunun olduğunu düşünüyor. Akciğerdeki hasarın yanı sıra bazı kişilerde şeker hastalığı da ortaya çıkabiliyor ve bu kişilerin bir kısmı da kan şekeri seviyelerini kontrol etmekte zorlanıyor.


Dünya genelinde kaç kişinin Covid-19'a yakalanıp iyileştiğini söylemek pek mümkün değil. Zira yapılan araştırmalar virüsü kapanların yaklaşık yüzde 80'inin asemptomatik yani herhangi bir semptom göstermeden hastalığı atlattığına işaret ediyor. Dünya Sağlık Örgütü, dünya genelinde gerçek vaka sayısının tespit edilenlerin 8 ila 10 katı olabileceğini açıkladı. Dahası her ülke farklı yöntemlerle veri topluyor. Bazı ülkeler iyileşen hasta verilerini yayınlamıyor. Ayrıca hastalığı hafif atlatanlar kayıtlara dahi girmiyor.


Virüse yakalanan bir kişinin geliştirdiği bağışıklığın süresi konusunda elde çok fazla bilgi yok. Ancak genel kanı, virüse yakalanıp iyileşenlerin yeterli ölçüde bağışıklık geliştirmiş olması gerektiği yönünde. Özellikle Covid-19 aşısı üzerinde çalışanlar için bu konu hayati öneme sahip. Geliştirilen aşıların ne kadar dayanıklı olacağı konusu, virüse karşı bağışıklığın süresine bağlı. Bilim insanları, 2021 başından bu yana yaygın bir şekilde yapılan aşılama kampanyalarının bir sonucu olarak aşı olan bir kişinin virüsü kapması halinde hastalığı daha hafif atlattığına dikkat çekiyor.