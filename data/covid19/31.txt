İkinci Doz Aşı Olmaya Gitmiyorlar! Yayınlanan 2 ay önce açık 08 Mayıs 2021 Tarafından Zeynep Ulukut 
İkinci Doz Aşı Olmaya Gitmiyorlar!
Amerika'da, ilk doz aşısını olanlardan yüzde 8'inin ikinci doz aşılarını olmaya gitmedikleri ortaya çıktı.
Peki ikinci doz neden önemli? Ayrıntılar haberimizde!

Deutsch Welle'ye (DW) konuşan Aşı ve Bulaşıcı Hastalıklar Organizasyonu'nda (VIDO) görevli Virolog Dr. Angela Rasmussen, insanların ikinci doz aşı randevularına gitmemesinin nedenlerini açıkladı. Rasmussen, "Bir dozun yeterince iyi olduğuna dair spekülasyonları okumuş olabilecek bazı insanlar var" dedi.

Rasmussen, insanların aşılanma sonrasında karşılaştığı yan etkilerden dolayı ikinci doz aşı olmak istememiş olabileceklerini de belirtti. Aşı yaptırmamaları yönünde tavsiye alanların olduğuna da dikkat çeken Alman doktor, "Bazı insanlara sağlık hizmeti sağlayıcıları tarafından ikinci bir aşı yaptırmamaları tavsiye edildi. Bu daha çok, aşıdan sonra alerjik bir reaksiyon geçirmişlerse olur." diye konuştu.

Öte yandan Johns Hopkins Sağlıkta Eşitlik Merkezi Başkanı Dr. Lisa Cooper, demografik faktörlerin de rolü olabileceğini belirtti. Cooper, ABD'de yaşayan birçok siyahın, yaşlının, aşının ilk dozuna bile erişimde belirli yapısal engellerle karşılaştıklarına dikkat çekti. Ekonomik kaygıların da aşı olma davranışını belirlediğini söyleyen Cooper, çalışanların aşı olmak istediklerini ancak işyerlerinden izin alamadıklarını söyledi.

İkinci Doz Neden Gerekli?

Araştırmalara göre, bir doz aşı koruma sağlasa bile bunun ne kadar sürdüğü belirsizliğini koruyor. Uzmanlar, iyi bir bağışıklık geliştirilebilmesi için aşıların iki doz yapılması gerektiği konusunda uyarıyor.
İngiltere'deki Ulusal İstatistik Ofisi ve Oxford Üniversitesi tarafından yapılan iki araştırmada, bir dozdan sonra insanlarda güçlü bir antikor tepkisi oluştuğu ortaya çıktı. Araştırmalardan birinde bir doz Pfizer veya AstraZeneca aşısından sonra, semptomatik enfeksiyonlarda yüzde 72'lik bir azalma görüldü.


Çalışmada, iki doz alınan Pfizer-BioNTech aşısından sonra yüzde 90 azalma olduğu da bulundu. Araştırmanın mimarı Oxford Üniversitesi Nuffield Nüfus Sağlığı Bölümü'nden araştırmacı Pouwels, ikinci aşı dozunu almanın daha uzun koruma ve COVID-19'dan daha iyi koruma sağladığının altını çizdi. Pouwels, "Herhangi bir bulaşıcı hastalıkta olduğu gibi, ilk dozdan sonra yüksek korumaya sahip olacaksınız. Ama sonunda bu etkinlik azalıyor. Antikor tepkilerine bakarsanız, azalma nispeten hızlı olacaktır" dedi. Rasmussen ise "İnsanların atladığı şey, ikinci dozun, uzun vadeli hafıza bağışıklık tepkilerini ortaya çıkarmak için gerekli olduğu" diye konuştu.

ABD'de Cedars Sinai sağlık kuruluşu tarafından 260'dan fazla katılımcıyı içeren bir araştırma yapıldı. Çalışmada, tek doz Pfizer-BioNTech aşısı olan ve önceden hastalığı geçiren bireylerin, iki doz aşı olan bireylere benzer bir immünolojik yanıt oluşturduğu sonucuna ulaşıldı. Araştırma ekibinden Prof. Dr. Jonathan Braun, "Birçok kişi Covid-19 oldu ve çoğu bölgede aşı stokları halen sınırlı sayıda. Bu nedenle hastalığı geçirmiş bireylere tek doz aşılama yaparak bağışıklığı olan insan sayısı önemli ve hızlı bir şekilde arttırılabilir" diye açıklama yaptı.

Penn İmmünoloji Enstitüsü tarafından yürütülen bir diğer çalışma da hastalığı atlatan kişilerin mRNA aşısından sonra güçlü bir antikor tepkisi sergilediği anlaşıldı. Araştırmanın yazarlarından E. John Wherry, araştırmanın uzun süreli bağışıklığın nasıl sağlandığını anlamaya da katkıda bulunabileceğini ifade etti.

Almanya'daki Aşı Komitesi'ne (Stiko) göre, kişiler enfeksiyon geçirdikten sonra, birinci doz aşı etkisinin var olan bağışıklıkla birleşmesiyle birlikte çok iyi bir bağışıklık tepkisi oluşturuyor ve Avrupa'daki tüm lisanslı COVID-19 aşıları bu kişilerin aşılamasında kullanılabilir.