Hayvanlara Covid Aşısı Uygulanmaya Başlandı Yayınlanan 2 ay önce açık 27 Mayıs 2021 Tarafından Alara Büşra Ergen 
Hayvanlara Covid Aşısı Uygulanmaya Başlandı
Rusya, geçtiğimiz aylarda koronavirüse karşı hayvanları aşılamaya başlayacağını duyurmuştu.

Bilim insanları, hayvanların virüs taşıyıcısı olduğuna dair herhangi bir kanıt tespit etmemesine rağmen bazı hayvanlarda koronavirüs görülmüştü. Bunun üzerine Rus yetkililer, dünyada ilk kez hayvanlara özel Covid aşısı geliştirdiklerini paylaşmıştı.

Rusya'nın veterinerlik gözlemci kurumu Rosselkhoznadzor, yerel medyaya açıklamasında bazı bölgelerdeki veteriner kliniklerinin hayvanları aşılamaya başladığını açıkladı. Aşının yaklaşık altı ay bağışıklık sağladığı düşünülüyor. Rosselkhoznadzor, Carnivak-Cov adı verilen aşıya Avrupa Birliği ülkeleri, Arjantin, Güney Kore ve Japonya'dan da ilgi gösterildiğini söyledi.


Rosselkhoznadzor danışmanı Julia Melano, özellikle besicilerin, sık seyahat eden evcil hayvan sahiplerinin ve serbest dolaşan hayvanların sahiplerinin aşıya ilgi gösterdiğini ve kliniklere aşı için başvuru yapanların sayısının arttığını dile getirdi

Öte yandan Amerika Birleşik Devletleri'nden (ABD) yetkililer de koronavirüs için hayvanlara özel aşı geliştirildiğini duyurdu. Çalışma, veteriner ilaç firması Zoetis tarafından yapılıyor.

Koronavirüs, özellikle vizonlar arasında görülmüş, virüsün mutasyona uğramış halinin insanlara geçtiğine dair de bazı kanıtlar bulunmuştu. Birkaç farklı ülkede vizonların enfeksiyon nedeniyle ağır hastalandığı, bazı vakaların da ölümle sonuçlandığı bildirilmişti.