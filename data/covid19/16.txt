Hastaneye Yatırılan Doktor Entübe Edilmek için Yalvardı! Yayınlanan 3 ay önce açık 14 Nisan 2021 Tarafından Zeynep Ulukut 
Hastaneye Yatırılan Doktor Entübe Edilmek için Yalvardı!
Covid-19 atlatmış olan Prof. Dr. İlker Günyeli, nefes darlığından dolayı arkadaşlarına “Beni entübe edin” diye yalvarma noktasına geldiğini söyledi.

Süleyman Demirel Üniversitesi Tıp Fakültesi Kadın Hastalıkları ve Doğum Ana Bilim Dalı Öğretim Üyesi Prof. Dr. Günyeli, halsizlik, öksürük, yüksek ateş, ayak ve sırt ağrıları şikayetiyle Covid-19 testi yaptırdı. Test sonucu pozitif çıkan Günyeli’nin ağır geçen yoğun bakım sürecinden sonra tedavisi evinde devam etti.

Günyeli, yoğun bakımda yaşadıklarını şu şekilde anlattı:

“Yoğun bakımda tedavim devam ettiği sırada nefes darlığımın yanı sıra sürekli öksürük, ateş şikayetim oldu. Nefes alamamak çok kötü bir duygu. Kelimelerle ifade etmekte zorlanıyorum. Oksijen, antibiyotik uygulandı, çok ağır tedaviler gördüm. Hastaneden eve oksijen tüpleriyle geldim. Uzun bir süre de evde oksijen tüpü kullandım. İki buçuk ay kadar yüksek doz kan sulandırıcılar kullandım. Nefes darlığından dolayı arkadaşlarıma beni entübe edin diye yalvarma noktasına geldim. Kovid-19, hastalıktan sonra kanı pıhtılaştırarak kalp krizi ve diğer nedenlerden dolayı ölüme yol açıyor. Bu işin şakası yok. Lütfen dikkat edelim. Herkes tedbirini en üst seviyede alsın.”


Odasında hava temizleme ve ozon cihazı bulundurduğunu belirten Günyeli, hastalığı çocuklarından kaptığını düşündüğünü dile getirdi. Çocuklarının hastalığı hafif şekilde atlattığını ifade eden Günyeli, “Onlar ishal, kırgınlık, halsizlik yaşadı. Benim kötü oldu. O dönem babam da vefat etmişti, psikolojim bozulmuştu. Cenazeden dönerken yolda nefes darlığım başladı. Direkt hastaneye gittim, hemen yatışım yapıldı. Yaklaşık 16 gün yoğun bakımda kaldım” diye konuştu.
Sağlığına kavuşan Günyeli, herkesi tedbirlere uymaları konusunda uyardı ve sağlık çalışanları olarak büyük yük ve stresin altında olduklarına dikkat çekti.