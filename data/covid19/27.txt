Üçüncü Dozlar Yerli Aşı İle Olabilir! Yayınlanan 2 ay önce açık 12 Mayıs 2021 Tarafından Zeynep Ulukut 
Üçüncü Dozlar Yerli Aşı İle Olabilir!
Sağlık Bakanı Fahrettin Koca, yerli aşı için önemli açıklamalarda bulundu. Ayrıntılar haberimizde!

Fahrettin Koca, ikinci dozdan altı ay sonrası için tavsiye edilen üçüncü dozun yerli aşıyla yapılabileceğini söyledi. Koca, "En az altı ay geçtikten sonra olmak üzere; rapel yani hatırlatma dozları tek doz olarak öneriliyor. Bu durumda rapel dozlarını, hatırlatma dozlarını yerli aşı ile yapabileceğimizi düşünüyorum.” ifadelerini kullandı.

Türkiye'nin nüfusunun üç katı kadar aşı için sözleşme yapıldığını belirten Sağlık Bakanı, “Yerli aşıda Erciyes Üniversitesi’nin inaktif aşısında Faz-2 çalışmaları sırasında gönüllülerin aşılanma aşaması bitti. Faz-2 değerlendirmeleri yapılıyor. Faz-3 aşamasına geçmek üzere. Zannediyorum bir iki hafta içerisinde Faz-3’e geçilmiş olur. Beklendiği gibi olursa, Faz-3 aşamasından sonra üretim ile birlikte eylül-ekim ayında kullanıma geçeceğimizi düşünüyoruz." dedi.

Türkiye, Çinli Sinovac şirketinin geliştirdiği CoronaVac ile Pfizer/BioNTech aşılarını kullanıyordu. Son olarak Rusya'nın geliştirdiği Sputnik V aşısının acil kullanımına onay verilmişti. Koca'nın açıklamasına göre, Türkiye'nin şu ana kadar 250 milyon dozun üzerinde sipariş verdiği hesaplanıyor.

Türkiye'nin iki-üç hafta içerisinde milyonlarca kişiye CoronaVac aşısının uygulanmasına yönelik sonuçları açıklayacağını belirten Koca, "Kasım-aralık döneminde yaşanan pikte hayatını kaybeden sağlık çalışanlarımızın sayısı dikkate alındığında, aşının bu dönemde yaşadığımız pikte sağlık çalışanlarımızın üzerindeki koruyucu etkisini daha net görmüş oluyoruz. Sağlık çalışanlarının toplam vaka içindeki payı, beş kat düştü. Hastaneye yatanlar içindeki payı da yaklaşık dört kat azaldı. Aşı sonrası özellikle 65 yaş üstündeki vatandaşlarımızın, toplam vaka içindeki payı yüzde 17’lerden yüzde 7 küsura indi." diye konuştu.