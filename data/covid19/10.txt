Hindistan’da Sağlık Sistemi Çöktü: “Nereye Baksanız Ambulans ve Ceset Var!” Yayınlanan 3 ay önce açık 13 Nisan 2021 Tarafından Zeynep Ulukut 
Hindistan’da Sağlık Sistemi Çöktü: “Nereye Baksanız Ambulans ve Ceset Var!”
Koronavirüs salgınından en fazla etkilenen ülkelerden olan Hindistan’da, son 24 saatte 2 bin 23 kişi Covid-19 sebebiyle hayatını kaybetti. Hindistan çareyi ölen insanların bedenlerinin yakıldığı krematoryumları 24 saat boyunca çalıştırmakta buldu.


1.3 milyar nüfuslu Hindistan’da, ülkenin büyük bölümünde sokağa çıkma kısıtlaması uygulanmasına rağmen, günde 295 binden fazla vaka tespit ediliyor. Yeni tip koronavirüs salgınından en fazla etkilenen ülkeler arasında yer alan Hindistan’da yetkililer, sağlık sisteminin çöküş noktasına geldiğini açıkladı. BBC News’a konuşan bir kişi, “Daha önce böyle bir şey görmemiştim. Nereye baksanız ambulans ve ceset görüyorsunuz” dedi.


Son 24 saatte toplam vaka sayısı 15 milyon 616 bin 130’a yükseldi. 62 bin 97 vaka ile Maharaştra, 29 bin 574 ile Uttar Pradeş ve 28 bin 395 ile Delhi, en fazla günlük vaka artışının kaydedildiği bölge ve eyaletler oldu. Virüs bulaştıktan sonra iyileşenlerin sayısının 13 milyon 276 bin 39’a ulaştığı ülkede, 2 milyon 157 bin 538 kişinin tedavisi sürüyor.


Vaka sayılarındaki artış nedeniyle başkent Yeni Delhi’de altı günlük sokağa çıkma yasağı getirilmiş durumda. Ancak on binlerce göçmen işçinin yasakların dün başlamasından önce memleketlerine gitmesi, virüsün daha da yayılması endişesini beraberinde getirdi.


30 Ocak 2020’de ilk koronavirüs vakasının kaydedildiği Hindistan’da zaman içinde artan günlük vaka sayısı, 16 Eylül 2020’de 97 bin 859’a kadar çıkmış, bu tarihten sonra aşağı yönlü seyre girmişti. Günlük vaka sayısı sonraki 4,5 ay boyunca istikrarlı şekilde azalarak 1 Şubat’ta 8 bin 587’ye kadar düşmüştü. İlk dalganın ardından vakalar şubattan itibaren yükseldi, yeni ve ilkinden çok daha büyük bir dalga meydana geldi.