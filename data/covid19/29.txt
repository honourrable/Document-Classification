İlk Doz Aşı Bizi Ne Kadar Korur? Yayınlanan 21 gün önce açık 30 Haziran 2021 Tarafından Zeynep Ulukut 
İlk Doz Aşı Bizi Ne Kadar Korur?
Araştırmalara göre mRNA aşıları, birinci dozunun ardından yüksek miktarda antikor üretilmesini sağlıyor. Ayrıntılar haberimizde!

Türkiye'de aşılama yaşının 20'ye kadar inmesiyle ilk doz aşı olanların sayısı giderek arttı. İlk doz aşının ise ne kadar koruyuculuk sağladığı merak konusu oldu. 2020'nin sonunda Pfizer'in açıkladığı verilere göre BioNTech aşısı ilk dozu yüzde 52 etkiye sahip. Yayımlanan diğer bir rapora göre ise ilk dozun koruyuculuğu zaman içerisinde yüzde 85'e varmakta.

İngiltere'de yapılan bir diğer bir çalışmaya göre ise BioNTech aşısının ilk dozunun yüzde 79 ile yüzde 84 aralığında bir koruma sağlıyor. Hacettepe Üniversitesi Tıp Fakültesi İnfeksiyon Hastalıkları ve Klinik Mikrobiyoloji Anabilim Dalı öğretim üyesi, Avrupa Klinik Mikrobiyoloji ve Bulaşıcı Hastalıklar Derneği Genel Sekreteri Prof. Dr. Murat Akova, inaktif aşılar ile mRNA aşılarının tek dozunun sağladığı korumanın farklı olduğunu vurguluyor. Akova, "Örneğin Sinovac aşısıyla tek doz aşı yaptığınız zaman hemen hemen hiç bağışıklık oluşmuyor. Bu oran yüzde 10-15 civarında. Ama buna karşılık bir mRNA aşısı yaparsanız ilk dozdan 2 ile 3 hafta sonra yüzde 80 olasılıkla bir bağışıklık oluşturuyorsunuz" diyor. 

Dr. Akova, mRNA aşılarının ilk dozunun etkisinin yüksek olması sayesinde birçok ülkenin nüfusun büyük bir bölümüne en azından bir doz koruma sağlayacak bir strateji benimsemesine yardımcı olduğunu belirtiyor. Türkiye'de de BioNTech aşısının yapılmasına başlandıktan sonra iki doz arasına altı ile sekiz hafta gibi bir süre bulunuyor.