Fransızların Bilinçaltındaki Maske Fobisi ve Pandemiye Etkisi Yayınlanan 2 ay önce açık 02 Haziran 2021 Tarafından Alara Büşra Ergen 
Fransızların Bilinçaltındaki Maske Fobisi ve Pandemiye Etkisi
Fransız Devrimi'nden önce, maskeli balo düzenleyen aristokratlar nedeniyle Fransızların bilinçaltında maske fobisi olduğu iddia edildi. Ayrıntılar haberimizde!

Üsküdar Üniversitesi'nden Doç. Dr. Barış Erdoğan, "Kültür, Siyaset ve Mikroorganizmalar: Üstyapı Kurumlarının Farklı Toplumlarda Salgın Hastalıklarla Etkileşimleri" başlıklı yazısında, toplumların kültürel değerlerine göre Covid-19 önlemlerine verdikleri tepkileri analiz etti.


Doç. Dr. Barış Erdoğan, Fransa'da yalnızca halkın değil aynı zamanda devletin de maske yasağı konusunda uzun süre direndiğini öne sürdü. Erdoğan, Fransız halkının ve devletinin maskeye karşı önyargısının temelinde 1789 Fransız Devrimi öncesinde yaşananların yattığını söyledi. "Fransız Devrimi balo salonlarında yüzlerini maske ile saklayan aristokrasiye ve onun işbirlikçisi din kurumuna (kiliseye) karşı gerçekleştirilmiştir." diyen Erdoğan, şunları kaydetti:

"Tanrısal iradeye karşı aklı, cemaate karşı bireyin biricikliğini ve değerini öne çıkaran Fransız aydınlanmacı düşüncesinde modern, seküler bireyin yüzü açık, kimliği şeffaf olmalıdır. Bu nedenle Fransızlar değerleriyle uyumsuz olduğunu düşündükleri yüzü örten dini motifli bu kumaş parçasının kullanımını, bireyin kimliğini sergilediği kamusal alanda yasaklamışlardır."


Erdoğan, Batı toplumlarının, Uzakdoğu toplumlarına oranla koronavirüs önlemlerine daha zor uyum sağladığını iddia etti ve şunları söyledi:

"Salgın sürecinde Güney Kore, Çin, Vietnam gibi bireycilik puanı düşük olan ülkelerde, bir yandan yasal düzenlemeler ve siyasal otoritenin zorlamaları ön plana çıkarken diğer yandan da maske kullanımı ya da diğer kurallara ve tedbirlere uyma konusunda bireylerin itaat ettiği görülmektedir. Bireycilik puanının yüksek olduğu Kanada, Britanya ve ABD gibi devletler, bireysel özgürlükleri göz önüne alarak salgın karşısında hemen sıkı tedbir almakta tereddütte kalmışlardır. Güçlü bireycilik kültürünün olduğu bu toplumlarda önlemler özgürlükleri engellediği gerekçesiyle entelektüeller ve toplumun en azından bir kesimi tarafından kaygıyla izlenmekte hatta şehir meydanlarında protesto gösterileri düzenlenmektedir.


Batı dünyasında yüzün kamusal alanda açık olması, medeniliğin ve bireyciliğin işareti olarak kabul görülmektedir. Sağlıklı bir insanın maske takması medeni bir davranış değildir. Zira maske sadece karnaval dönemlerinde bireyi anonimleştiren ve normal dönemlerde toplumsal normlara aykırı davranışların yapılmasına izin veren bir araç olarak görülmektedir. Bu istisnai zaman birimi dışında modern insanın, kimliği tek tipleştiren ve görünmez kılan maske takması kamusal düzene karşı tehlikeli bir davranıştır. Tam da bu nedenle Batı dünyasında son yıllarda maske yeni anarşist grupların simgesi haline gelmiştir. Bu nedenle geçmişte ve günümüzde kültürel değerlere ve kişisel güvenliğe bir tehdit olarak görülen maskenin Covid-19 salgını esnasında kamusal alanda kullanımı, Batı toplumlarında hızla kabul görmemiştir."