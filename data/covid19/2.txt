Yeni Bir Salgına Sebep Olabilecek 1 Milyon Virüs Bulundu Yayınlanan 3 ay önce açık 10 Nisan 2021 Tarafından Zeynep Ulukut 
Yeni Bir Salgına Sebep Olabilecek 1 Milyon Virüs Bulundu
Birleşmiş Milletler tarafından yayımlanan rapora göre, doğada 1,7 milyona yakın keşfedilmemiş virüs bulunuyor ve bunların yarısının yeni bir salgını tetikleme potansiyeli var.

Birleşmiş Milletler Biyoçeşitlilik ve Ekosistem Hizmetleri Hükümetlerarası Bilim Politika Platformu (IPBES) tarafından yürütülen araştırmada, yaklaşık 1,7 milyon keşfedilmemiş virüs bulunduğu ve bunların yarısının insanlara bulaşarak Covid-19 gibi yeni bir salgına neden olabileceği ortaya çıktı.

22 bilim insanı tarafından hazırlanan raporda, bugüne kadarki tüm pandemilerin hayvanlar tarafından taşınan mikroplardan tetiklendiği ancak ortaya çıkışlarının tamamen insan faaliyetlerinden kaynaklandığı belirtildi.


Araştırmacılar, dünyada ortaya çıkan tüm salgınların iklim değişikliği, ormansızlaşma ve kentleşme gibi beşeri faaliyetler yüzünden olduğunu açıkladı ve önlem alınmazsa önümüzdeki yıllarda salgın sayısının artacağı konusunda uyardı.

IPBES ve EcoHealth Alliance Başkanı Peter Daszak, yaptığı basın açıklamasında şu şekilde konuştu: “Covid-19 salgınının veya herhangi bir başka salgının nedeni hakkında büyük bir gizem yok. İklim değişikliğini ve biyolojik çeşitlilik kaybını hızlandıran beşeri faaliyetler, pandemi riskini de tetikliyor. Tarım arazilerini kullanma şeklimizdeki değişiklikler, sürdürülemez ticaret, üretim ve tüketim doğayı bozar. Ardından bu durum yaban hayatı, çiftlik hayvanları, virüsler ve insanlar arasındaki teması arttırır. Pandemilere giden yol budur.”