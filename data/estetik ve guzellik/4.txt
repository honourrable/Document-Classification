Cildimiz Mikropları Görmezden Geliyor! Yayınlanan 2 ay önce açık 31 Mayıs 2021 Tarafından Alara Büşra Ergen 
Cildimiz Mikropları Görmezden Geliyor!
İnsan vücudu, virüsler başta olmak üzere çevresel etmenlere maruz kalıyor. Fakat cildimiz, çoğuna tepkisiz kalarak iltihaptan kaçıyor. Ayrıntılar haberimizde!

Şimdiye kadar maruz kaldığı etmenlere rağmen cildimizin neden sürekli alarma geçmeyip, iltihaplanmadığını pek bilinmiyordu. California Üniversitesi Tıp Fakültesi’nden araştırmacılar, yaptıkları bir çalışmayı Science Immunology bülteninde yayınladılar. Yapılan çalışmada, cildimizin ve vücudumuzun genel sağlığını, sayısız olası mikrop işgalciden korumaktan sorumlu iki enzim belirlendi. Histon deasetilaz (HDAC’ler) adı verilen bu enzimler, vücudun ciltte meydana getireceği iltihap tepkisini engelliyor.

Araştırmacılardan cildiye profesörü Dr. Richard Gallo şöyle söylüyor: “Cildimizde yaşayan belli mikroplara hoşgörü gösterdiğimiz halde aynı bakterilerin vücudun başka yerine ulaştıklarında bizi neden çok hastalandırdıklarını çözdük. Yaptığımız araştırmada, cilt kaynaklı bağışıklık toleransı sağlayan belli cilt hücrelerinin kromozomunu etkileyen enzimler belirledik. Bu enzimler hücrelerimize belirli bakterileri görmezden gelmemizi söylemeseydi, cildimizde her zaman döküntü olurdu.”

Gallo ve diğer araştırmacılara göre, gen ifadesinin epigenetik şekilde kontrol edilmesi, çevrenin hücrenin işleviyle etkileşime girip onu değiştirmesini sağlayan işleyişlerden biri olabilir. Cilt hücrelerinde bulunan, çan benzeri reseptörler (TLR) adı verilen proteinler, hücrelerin etrafını ve muhtemel tehlikeleri algılamasını sağlıyor. TLR’ler, çoğu organda tehditlere karşı bir iltihap tepkisini tetikleyen uyarı sistemi görevi görüyor. Fakat cilt hücrelerinde tanımlanan iki HDAC enzimi (HDAC8 ve HDAC9), bu iltihap tepkisini önlüyor.


Bir diğer araştırmacı Prof. George Sen, “Bu araştırma, mikrobiyomun ciltteki epigenetik unsurlar ile nasıl etkileşime girebildiğini ve cildin davranışını iltihap tepkisi üzerinden nasıl düzenleyebildiğini gösteren ilk çalışmalardan biri.” diyor. Sen, “Karşılaşılan ortamlar, kişinin o ortama verdiği özgün tepkiyi değiştirebilir. Bu epigenetik değişim, DNA’mızda meydana gelen değişikliklerin aksine tersine döndürülebildiğinden, söz konusu enzimleri hedef alarak cildimizdeki iltihabi tepkiyi kontrol edebiliriz.” diye ekliyor.

Araştırma, başlangıçta HDAC8 ve HDAC9 genleri etkisiz hale getirilen fare modellerinde yürütüldü. Bunun sonucunda karşılaştıkları mikrop ya da virüslere tolerans gösteremeyen farelerin ciltleri, bağışıklık tepkisinin yükselmesine neden oldu. Araştırma takımı, elde edilen bu sonuçları daha sonra bir kültür kabına yerleştirdikleri insan hücrelerinde de tekrarladı.

Gallo, yeni çalışmayla beraber doktorların belirli cilt iltihabı tiplerine veya diğer dermatolojik durumlara daha farklı tedaviler uygulayabileceğini söylüyor ve şunları ekliyor: “Bu araştırmayla beraber, ciltteki bağışıklık düzenlemesi hakkında tamamen yeni bir düşünce şekli kazanıyoruz. HDAC faaliyetindeki değişimler üzerinden cilt hücreleriyle çalışıp, gereksiz iltihaplanmayı keşfetmeye ve yatıştırmaya yönelik muhtemel bir yöntem sunuyoruz. Gelecekte antibiyotiklere alternatif olarak bu enzimleri açıp kapatmak üzere tasarlanacak ilaçlar, cilt hastalıklarının tedavi edilmesine yardımcı olabilir.”