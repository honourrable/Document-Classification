Cilt Sağlığını Korumak Aslında Çok Kolay Yayınlanan bir yıl önce açık 29 Mayıs 2020 Tarafından Alara Büşra Ergen 
Cilt Sağlığını Korumak Aslında Çok Kolay
Nisan ayı itibariyle mevsimsel bir geçiş sürecine girmiş bulunuyoruz. Hava durumu; kış ile bahar arasında bir çekişme halinde gelgitler yaşıyor. Bunun yanı sıra zaten dört mevsimi keskin hatlarıyla son birkaç yıldır yaşamadığımızı söylemek mümkün. Hal böyle olunca insan vücudu üzerinde hava ile devamlı temasta bulunan cildimizin bir takım reaksiyonlarda bulunması da kaçınılmaz oluyor.

Cildin Nem Dengesi

Cildin nem dengesi, artan ya da azalan sıcaklık düzeyiyle birlikte değişime uğrar. Dolayısıyla günlük rutinlerimizde (yeme-içme-uyku düzeni) bir farklılık olmamasına rağmen, bazen cildimizde kuruluk, yağlanma hatta ufak deri döküntüleri fark edebiliriz. Bu reaksiyonların zamana bırakıp kendiliğinden geçmesini beklemek durumu ileri ya da kalıcı boyuta taşıyabileceği gibi, mevsim normalleriyle birlikte ortadan kalktığı da görülebilir. Ancak her iki ihtimale karşı profesyonellerin önerisi, cilt sağlığı için düzenli olarak bakım ve temizlik yapılmasıdır.

Cilt sağlığımızı değişen şartlar altında stabil tutabilmek için neler yapmamız gerekir? 

Günlük rutinlerinize ekleyeceğiniz 3 kolay adımda cilt sağlığınıza gözle görülür bir dokunuşta bulunmanız mümkün.

Nem

Nem deyince akla ilk gelen unsur tabi ki de “su”. Bir bireyin gün içerisinde tüketmesi gereken su için genel kanı en az iki litre şeklindedir. Elbette tüketilen toplam su miktarı önemli. Ancak burada miktar kadar kıymetli olan bir diğer husus; tıpkı sağlıklı beslenmede olduğu gibi, bir oturuşta 2 litre su içmek yerine gün içerisinde vücudu az az sık sık su ile buluşturmak. Vücuda su girişi az olduğu takdirde ciltte göze ilk çarpan; enerji azalması ve yorgunluk nedeniyle gözaltı morlukları olacaktır. Bunu takiben ciltte solgunluk ve kuruluk meydana gelir. Cilt yapısına bağlı olarak kepek oluşabilir.Yine cilt yapısına bağlı olarak tüm bu durumların oluşum süreç, sıralama ve düzeyi değişim gösterebilir. Az ve sık su içerek bu tehlikelere karşı ilk adımı atmak cilt sağlığı için hayati önem taşıyor. Su içme alışkanlığı olmayanlar için tavsiyem; ellerinin altında sevdikleri renkte bir şişe, kendilerine ait bir bardak bulundurmaları ya da su içmelerini hatırlatacak bir uygulama kullanmaları olacaktır. Böylelikle su tüketimi daha düzenli ve keyifli bir hal alacaktır.

Temizlik

Cildi sağlığına kavuşturmak ya da nem oranını dengede tutmak için ikinci unsur: Temizlik. Cilt temizliğinde yine öncelikle suya temastan söz etmek gerekir. Yüz bölgemiz öncelikli olmakla birlikte vücudumuzu da duş ya da banyo ile sık sık su ile buluşturmak gerekiyor. Özelikle daha sıcak ve nemli bölgelerde yaşayan bireylerin her gün ya da gün aşırı duş alması; terleme yoluyla cilt yüzeyine çıkan toksinleri temizlemek ve cilde yapışan kiri atmak için oldukça önemlidir. Su ile temizliğin yanı sıra, gözeneklerin temizlenmesi gibi daha derinlemesine müdahaleler için peeling ve maskeler önerilir. Bu işlemleri eğer bir bakım ürünüyle yapacaksanız bitkisel ürünler kullanmanız daha faydalı olacaktır. Kozmetik ürünlerinin yanı sıra, evde yapıp uygulanan tarifler de oldukça yaygın, sağlıklı ve pratiktir. Cilt temizliğinde belki de en hassas nokta makyaj temizliğidir. Gün sonunda her ne olursa olsun yüz, gerek temizleme ürünleri gerekse su ile makyajdan tamamen arındırılmalıdır. Makyaj temizliğinde doğal ve pratik bir yol arıyorsanız, gül suyunu deneyebilirsiniz. Gül suyu aynı zamanda cildinizde ferahlık da sağlayacaktır.

Cilt bakımı

Ve son olarak ciltte sağladığınız nem dengesini ve sağlıklı olma halini korumak için olmazsa olmaz ihtiyacınız: Cilt bakımı. Cildimize neyi nasıl uygulayacağız, bu her yüz ve vücut tipi için elbette ki farklılık gösterecektir. Ama bu genelleme, bakımdan ziyade daha komplike işlemler hatta tedaviler için geçerlidir. Cilt terapileri ya da kimyasal müdahale kesinlikle profesyonellere danışılmalıdır. Sizin bireysel olarak uygulamanız gereken rutin bakımlar; temizleme işleminde olduğu gibi dilerseniz hazır kozmetik ürünlerle ya da evde hazırlayabileceğiniz pratik ve doğal bakım kürleri ile mümkün. Bakım rutinleri temizlik gibi günlük olmayabilir. Örneğin yaşlanma karşıtı bir bakım maskesini haftada iki-üç kez uygulayabilirsiniz. Her gün uygulamanız gereken olmazsa olmaz ürün nemlendiricidir. Özellikle duştan sonra kuru cildinize daha yoğun uygulayabileceğiniz nemlendiricinizi yüz haricinde tüm vücudunuza uygulamayı ihmal etmeyin. Yine eczanelerden tedarik edebileceğiniz vitamin serumları da haftada belli aralıklarla temiz cildinize uygulayabileceğiniz pratik bir tavsiyedir. Tabi cildinizin ihtiyacı olan vitamin ve minerallerin ölçümü için muhakkak bir profesyonele danışmanız önerilir.