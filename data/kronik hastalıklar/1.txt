Ultra İşlenmiş Gıdalar, IBD Hastalığına Sebep Oluyor! Yayınlanan 3 gün önce açık 19 Temmuz 2021 Tarafından Alara Büşra Ergen 
Ultra İşlenmiş Gıdalar, IBD Hastalığına Sebep Oluyor!
Dünya çapında inflamatuar bağırsak hastalığındaki (IBD) artış, Batı diyet modelleriyle paraleldir. Klinisyenler uzun süredir aşırı işlenmiş gıdaların gastrointestinal (GI) sistem sağlığını tehlikeye atabileceğine inanıyorlardı, ancak bunu doğrulayacak kanıtlardan yoksundular. Yakın zamanda yapılan çok uluslu bir çalışma, düzenli olarak yüksek oranda işlenmiş yiyecek ve içeceklerin tüketilmesinin iltihaplanma ve IBD ile ilişkili olduğuna dair önemli kanıtlar sundu. Ayrıntılar haberimizde!

IBD, varlıklı ülkelerde yoksul ülkelere göre daha fazladır. Bununla birlikte, ultra işlenmiş gıdaların giderek daha fazla erişilebilir ve popüler olduğu gelişmekte olan ülkelerde de vakalar gittikçe artıyor. Yıllardır gastroenterologlar, aşırı işlenmiş gıdaların iltihaplanma ve IBD'ye katkıda bulunabileceğinden şüpheleniyorlardı. Bununla birlikte, az sayıda klinik çalışma bu hipotezi geniş ölçekte değerlendirmişti. Yakın tarihli bir çok uluslu kohort çalışması, aşırı işlenmiş gıda tüketimi ile IBD geliştirme riski arasındaki ilişkiyi araştırdı. Çalışmayı, Hamilton, Kanada'daki McMaster Üniversitesi'nde tıp profesörü olan M.D. Neeraj Narula yönetti. Sonuçlar British Medical Journal'da yayınlandı.

IBD nedir?


IBD, GI yolunda kronik inflamasyona neden olan bir hastalık grubudur. Crohn hastalığı ve ülseratif kolit bu kategoridedir. Bazı çalışmalar, hastalığın sebebinde genetik risk faktörlerinin etkili olduğunu söylüyor, ancak artan kanıtlar ise diyet kalıplarıyla ilişkilendiriyor.

Bir gastroenterolog ve yazar olan Ashkan Farhadi, M.D., MS, FACP, IBD'yi “zengin ulusların hastalığı” olarak tanımlıyor. Toplumlar ekonomik olarak ilerledikçe, uygun şekilde paketlenmiş ürünleri kapmak için geleneksel gıda yetiştirme, hazırlama ve saklama yöntemlerini bırakıyor.

Dr. Farhadi, “bundan önce bağırsak sağlığıyla ülke ekonomisinin ilişkisi hakkında yapılan bir çalışma yoktu” dedi. Dr. Farhadi ayrıca araştırmacıları diğer araştırmaların çoğunun aksine ultra işlenmiş içecekleri dahil ettikleri için kutladı.

Ultra işlenmiş gıda nedir?


NOVA gıda sınıflandırma sistemi dört gıda kategorisi tanımlar: işlenmemiş ve minimum işlenmiş gıdalar, işlenmiş bileşenler, işlenmiş gıdalar ve ultra işlenmiş gıdalar.

Ultra işlenmiş gıdalar, seri üretilen yiyecek ve içeceklerin çoğunu içerir. Bu maddeler, emülgatörler, koruyucular, ilave tatlandırıcılar, trans yağlar ve renklendiriciler gibi gıda katkı maddelerini içerir.

Birleşik Krallık'taki King's College London'da yazar ve epidemiyolog ve ZOE kişiselleştirilmiş beslenme programının kurucu ortağı olan Prof. Tim Spector, ultra işlenmiş gıdalar hakkındaki görüşlerini MNT ile paylaştı. Prof. Spector, ABD'deki yetişkinlerin dünyanın herhangi bir ülkesinde yaşayanlardan daha fazla işlenmiş gıda tükettiklerini ileri sürdü. Ultra işlenmiş gıdaların, günlük kalori alımının %60'ından fazlasını oluşturduğunu belirtti.

Gıda tüketimi ve IBD riski

Narula ve ekibi, yaşları 35-70 arasında değişen 116.000'den fazla yetişkinin tıbbi verilerini değerlendirdi. Katılımcılar Kuzey Amerika, Güney Amerika, Avrupa, Afrika, Orta Doğu, Güney Asya, Güneydoğu Asya ve Çin'den; 21 düşük, orta ve yüksek gelirli ülkeden geldi.

Katılımcılar, 2003'ten 2016'ya kadar en az 3 yılda bir gıda sıklığı anketi doldurdu. “Gıda katkı maddeleri, yapay tatlandırıcılar, renkler veya diğer kimyasal maddeler içeren her türlü paketlenmiş ve formüle edilmiş yiyecek ve içecek” tükettiklerini bildirdiler. Çalışmanın birincil sonucu, temel anketin tamamlanmasının ardından IBD teşhisiydi. Kuzey Amerika, Güney Amerika ve Avrupa'daki katılımcılar, diğer bölgelere göre daha fazla ultra işlenmiş gıda tükettiğini bildirdi. Bu üç alanda da IBD oluşumu daha fazlaydı.