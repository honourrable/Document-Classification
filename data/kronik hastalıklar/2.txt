Diyabet (Şeker Hastalığı) Nedir? Belirtileri, Tanı ve Tedavi Yöntemleri Nelerdir? Yayınlanan 2 yıl önce açık 19 Kasım 2019 Tarafından Alara Büşra Ergen 
Diyabet (Şeker Hastalığı) Nedir? Belirtileri, Tanı ve Tedavi Yöntemleri Nelerdir?
Ölümcül birçok hastalığın oluşumunda rol oynayan diyabet, vücudunuzda pankreas adlı salgı bezinin yeterli miktarda insülin hormonu üretememesi ya da ürettiği insülin hormonunun etkili bir şekilde kullanılamaması durumunda gelişen ve maalesef ömür boyu süren bir hastalıktır. Glukoz, yediğiniz gıdalardan kana geçmektedir. Sağlıklı bir bireyde açlık kan glukoz (şeker) değeri 70-100 mg/dL aralığındadır. Kandaki glukoz (şeker) seviyesinin bu değer aralığının üzerine kalıcı olarak çıkması genellikle diyabet hastalığına işaret eder.

İÇİNDEKİLER

Diyabet (Şeker Hastalığı) Nedir?
Diyabet (Şeker Hastalığı) Belirtileri Nelerdir?
Diyabet (Şeker Hastalığı) Nedenleri Nelerdir?
Diyabet (Şeker Hastalığı) Çeşitleri Nelerdir?
Diyabet (Şeker Hastalığı) Tanı Yöntemleri ve Testleri Nelerdir?
Diyabet (Şeker Hastalığı) Tedavi Yöntemleri Nelerdir?
Diyabet (Şeker Hastalığı) Kontrolleri Nasıl Yapılır?
İnsülin, glukozun enerji sağlamak amacıyla hücrelerin içine girmesine yardımcı olan bir hormondur. Diyabet kendi arasında tiplere ayrılmaktadır. 

Tip 1 diyabette vücudunuz insülin üretemez. 

Bir diğer adı insülin direnci olan Tip 2 diyabette (daha yaygın görülen tip budur) vücudunuz insülini yeterli miktarda üretemez veya ürettiği insülini kullanamaz. Yeterli insülin olmadan da glukoz kullanılamaz, kanda kalır. Bu durumda kandaki glukoz insülin tarafından dokulara taşınamaz ve kan glukoz düzeyi normalin üzerine çıkar. Bu durum ağız kuruması, kilo kaybı, sık idrara çıkma (poliüri), çok su içme (polidipsi) ve çok yemek yeme (polifaji) gibi bazı belirtilerle kendini gösterir.

Ayrıca kişi prediyabette olabilir. Bu da kan şekeri normalden daha yüksek ama diyabet olarak adlandırılacak kadar yüksek olmayan hasta grubuna verilen isimdir. Hastada prediyabet olması, tip 2 diyabet olma riskinin daha yüksek olduğunu gösterir.

Diyabet (Şeker Hastalığı) Nedir?
Hücreler ihtiyacı olan glukozu, midenin arkasında bulunan pankreas bezinin salgıladığı insülin hormonu yardımıyla kullanır. Şeker hastalığı (diyabet), pankreasın yeterli miktarda insülin üretememesi ya da ürettiği insülinin etkili bir şekilde kullanılamaması durumunda gelişen bir hastalıktır.

Diyabet (Şeker Hastalığı) Belirtileri Nelerdir?
Diyabet, bireylerde kendini üç temel belirti ile gösterir. Bunlar normalden fazla yemek yeme ve doymama hissi (polifaji), sık idrara çıkma (poliüri), ağızda kuruluk ve tatlılık hissi ve buna bağlı olarak aşırı su içme isteği (polidipsi) olarak sıralanabilir. Diğer belirtiler;

Yorgunluk ve halsizlik
İstem dışı kilo kaybetme
Bulanık görme
Ayaklarda hissizlik veya uyuşma, karıncalanma
Kaşıntı

Diyabet (Şeker Hastalığı) Nedenleri Nelerdir?
Şeker hastalığı nedenleri ile alakalı yapılan araştırmalarda, genetik ve çevresel faktörlerin birlikte rol aldığı sonucuna varılmıştır. Tip 1 diyabet nedenleri arasında yüksek oranda genetik faktörlerin etkili olduğu savunulurken ayrıca pankreas organına zarar veren virüsler de nedenler arasındadır. 

Tip 2 diyabet nedenleri ise şu şekildedir;

İleri yaş (45 üstü)
Stres
Hareketsiz yaşam tarzı
Hipertansiyonu olanlar
Obezite
İri bebek doğuranlar (4-5 kilo üstü)
Genetik yatkınlık
Diyabet (Şeker Hastalığı) Çeşitleri Nelerdir?
Tip 1 Diyabet: Her yaştan insanı etkiler fakat yaygın olarak gençlerde görülmektedir. Genellikle çocukluk döneminde ortaya çıkmaktadır. Tip 1 diyabet pankreastaki insülin üretiminin yetersiz veya hiç olmaması durumunda ortaya çıkan bir hastalıktır. Nedeni bilinmeyen bir sebepten dolayı, bağışıklık sistemi Pankreas’ın beta hücrelerini yani insülin üretici hücreleri, yabancı olarak tanımlamakta ve yok etmektedir. Tip 1 diyabeti olanlar, insülin enjeksiyonu yapmak zorundadırlar.

Tip 2 Diyabet: En sık görülen ve insüline bağımlı olmayan diyabet türüdür. Vücuttaki kan şekerini düzenleyen hücrelerin insülin hormonuna karşı duyarsızlaşmasından dolayı meydana gelmektedir. Tip 2 diyabet genellikle, 45 yaş üstü şişman kişilerde daha yaygındır. Sıklıkla egzersiz ve diyet, tedavide en etkin yöntemlerdir. Bununla beraber tedaviye ilaç ve bazen insülin de eklemek gerekebilir.

Pre-diyabet: Diyabet tanısı henüz konmamış ama kan şekerinin yükselmeye başladığı kişiler için kullanılan bir tanımdır. Açlık kan şekeri normal değer olan 100 mg’dl’nin üstündedir veya yükleme testi yapıldığında 2. saat şeker değeri olması gereken en yüksek değer olan 140 mg/dl üzerindedir ama kişilerde diyabet tanısı koyabilecek kadar yüksek bir şeker değeri bulunmamaktadır.

Gestasyonel Diyabet: Daha önce diyabeti bulunmayan bir kadında, gebelik sırasında ortaya çıkan ve doğum ile ortadan kaybolan diyabet türüdür.

Diyabet (Şeker Hastalığı) Tanı Yöntemleri ve Testleri Nelerdir?
Bir kişinin şeker hastası olup olmadığı Açlık Kan Şekeri (AKŞ) ölçümü veya Oral Glukoz Tolerans Testi (OGTT) yapılarak saptanır. Açlık kan şekeri ölçümü için hasta 8 saatlik açlıktan sonra sabah kahvaltısı yapmadan kan örneği verir. OGTT için hasta glukozdan zengin sıvı (şekerli su solüsyonu) içtikten 2 saat sonra kan örneği verir. Bu ölçüm hastaya doktoru tarafından önerilen şekilde yaptığı bir kahvaltıdan sonra veya öğünden iki saat sonra da yapılabilir.

Açlık kan şekeri ölçümünün 100-125 mg/dl olması gizli şeker (pre-diyabet) sinyalidir. AKŞ ölçüm sonucunun 126 mg/dl veya daha fazla olması şeker hastalığını gösterir.

OGTT’de glukozdan zengin sıvı aldıktan 2 saat sonraki kan şekeri değeri önemlidir. İkinci saat kan şekeri ölçümü 140-199 mg/dl ise gizli şeker, 200 mg/dl veya daha yüksek ise şeker hastalığı teşhisi konulur.

Diyabet (Şeker Hastalığı) Tedavi Yöntemleri Nelerdir?
Diyabet hastaları için en önemli nokta, hastalığın tedavisi için gerekli kuralları öğrenmek ve bu kurallarla günlük hayatlarının eskisi gibi devam etmesini sağlamaktır. Diyabet günlük hayatı kısıtlayıcı bir hastalık değildir; diyabetle birlikte çok sağlıklı olarak yaşamak ve günlük aktivitelerimize devam etmek mümkündür.

Bunun için:

Doktor kontrolünde beslenme alışkanlıklarını düzenlemek,
Düzenli egzersiz yapmak,
Tedavi için önerilen ilaçları düzenli kullanmak gereklidir.
Diyabet (Şeker Hastalığı) Kontrolleri Nasıl Yapılır?
Diyabette kan şekerimizin kontrollü olması gerekir. Hastalığın seyrinin nasıl gittiğini anlamak ve kontrol altında tutabilmek için, kan şekeri ölçüm cihazlarından faydalanabilirsiniz.

Kan şekerinizi ölçmeniz gereken zamanlar;

Sabah NPH (orta etkili) insülin kullanıyorsanız, kan glukozunuzu sabah kahvaltısından ve akşam yemeğinden önce ölçmelisiniz.
Kristalize (kısa etkili) insülin kullanıyorsanız, enjeksiyondan 3-4 saat sonra kan glukozunuzu ölçmelisiniz.
Oral antidiyabetik hap kullanıyorsanız sabah kahvaltısı ve akşam yemeği öncesi,
Şekerinizi tıbbi beslenme tedavisi ile kontrol ediyorsanız sabah kahvaltıdan önce ve herhangi bir ana öğünden 2 saat sonra ölçüm yapılmalıdır.
Evde günlük şeker takibi yaparak, hekiminizi bu bilgiler doğrultusunda yönlendirip gerekli tedaviyi düzenlemesini sağlayabilirsiniz. Bunun haricinde rutin olarak gittiğiniz muayeneniz sırasında hekiminiz yapacağı tetkikler doğrultusunda gerekli kontrolleri sağlayacaktır.