Yeme Bozukluğu ve En Yaygın Çeşitleri Yayınlanan 4 ay önce açık 01 Nisan 2021 Tarafından Zeynep Ulukut 
Yeme Bozukluğu ve En Yaygın Çeşitleri
Yeme bozuklukları, sağlıksız beslenme alışkanlıklarının oluşmasına neden olan bir dizi psikolojik durumdur. Yiyecek, vücut ağırlığı veya vücut şekli ile ilgili bir takıntıyla başlayabilir. Kimi durumlarda ciddi sağlık sorunlarına neden olabilir ve hatta tedavi edilmezse ölümle sonuçlanabilir.

Yeme bozukluğu görülenlerin çeşitli semptomları olabilir. Çoğu yemeği ciddi şekilde kısıtlayabilirler, kusma veya aşırı egzersiz gibi yöntemlerle fazla olduklarını düşündükleri besinleri vücutlarından atmak isteyebilirler.

Genellikle ergenlerde ve genç kadınlarda rapor edilir fakat herhangi bir yaşta veya cinsiyette de görülebilir. Gençlerin %13 kadarı 20 yaşına kadar en az bir yeme bozukluğu yaşıyor.


Uzmanlar, yeme bozukluklarının çeşitli faktörlerden kaynaklanabileceğine inanıyor. Bunlardan biri, genetik. Doğumda ayrılan ve farklı aileler tarafından evlat edinilen ikizleri içeren çalışmalarda, yeme bozukluklarının kalıtsal olabileceğine dair bazı kanıtlar görüldü. Bu tür araştırmalar genellikle, ikizlerden birinin yeme bozukluğu geliştirmesi durumunda, diğerinin de %50 ihtimalle bu bozukluğu geliştirme olasılığına sahip olduğunu göstermiştir.

Kişilik özellikleri de başka bir nedendir. Özellikle, nevrotiklik, mükemmeliyetçilik ve dürtüsellik, genellikle yeme bozukluğu geliştirme riskinin daha yüksek olmasıyla bağlantılıdır. Diğer potansiyel nedenler arasında zayıflığı yücelten kültürel tercihler ve bu tür idealleri destekleyen medyaya maruz kalma sayılabilir. Aslında, Batı'nın zayıflık ideallerine maruz kalmamış kültürlerde bazı yeme bozuklukları çoğunlukla yok gibi görünmektedir. Uzmanlar, kişinin beyin yapısı ve biyolojisindeki farklılıkların da yeme bozukluklarının gelişiminde rol oynayabileceğini öne sürüyorlar. Özellikle de serotonin ve dopamin seviyelerinin etkisi olabileceği belirtiliyor.

Peki, en yaygın yeme bozukluğu türleri hangileri?

Anoreksiya nervoza: Anoreksiyalı insanlar, tehlikeli derecede zayıf olsalar bile kendilerini genellikle aşırı kilolu olarak görürler. Kilolarını sürekli  takip etme, belirli yiyecek türlerini yemekten kaçınma ve kalorilerini ciddi şekilde kısıtlama eğilimindedirler.

Bulimia nervoza: Belirli bir süre içinde, alışılmadık derecede büyük miktarlarda yiyecek yerler. Ağrı hissedecek hale gelinceye dek tıkınırcasına yerler ve bunu bırakamadığını söylerler. Bu hastalar daha sonra, tüketilen kalorileri telafi etmek ve bağırsak rahatsızlığını gidermek için kilo vermeye çalışırlar. Zorla kusma, oruç tutma, müshil, diüretikler, lavmanlar ve aşırı egzersiz gibi yöntemleri denerler. Semptomlar, anoreksiya nervoza'ya benzer görünebilir fakat bulimili bireyler genellikle zayıf olmaktan ziyade nispeten normal bir kiloda kalırlar.

Aşırı yeme bozukluğu: Bu bozukluğa sahip bireyler, bulimia ya da anoreksiyaya benzer semptomlara sahiptir. Kısa sürede büyük miktarlarda yiyecek yerler ve bunu telafi etmek için kalorileri kısıtlamaz veya kusma, aşırı egzersiz gibi davranışları gerekli görmezler.

Pika: Pikalı bireyler buz, kir, toprak, tebeşir, sabun, kağıt, saç, kumaş, yün, çakıl taşı, çamaşır deterjanı gibi gıda dışı maddeleri yeme isteği duyarlar. Bu bozukluk genellikle çocuklarda, hamile kadınlarda ve zihinsel engelli bireylerde görülür. Pikalı bireyler zehirlenme, enfeksiyon, bağırsak yaralanmaları ve beslenme yetersizlikleri açısından yüksek risk altında olabilir. Yutulan maddelere bağlı olarak ölümcül olabilir.

Ruminasyon bozukluğu: Kişinin, daha önce çiğnediği ve yuttuğu yiyecekleri kusması, yeniden çiğnemesi ve sonra yeniden yutması durumudur. Genellikle yemekten sonraki ilk 30 dakika içinde gerçekleşir. Reflü gibi tıbbi durumların aksine, isteğe bağlıdır.