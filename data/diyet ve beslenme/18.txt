Türkiye’deki Fazla Tuz Tüketimi ve Belirtileri Yayınlanan 20 gün önce açık 01 Temmuz 2021 Tarafından Alara Büşra Ergen 
Türkiye’deki Fazla Tuz Tüketimi ve Belirtileri
Hacettepe Üniversitesi Tıp Fakültesi Nefroloji Bilim Dalı Öğretim Üyesi Prof. Dr. Yunus Erdem, Türkiye’de yetişkinler ortalama ne kadar tuz tüketiyor, diğer gelişmiş ülkelerle kıyasladığımızda tuz tüketimi açısından Türkiye’nin durumu, tuz tüketimine katkı veren yiyecekler, fazla tuz tüketiminin azaltılması konularına değiniyor. Röportajda Erdem'e sorular soruluyor. Ayrıntılar haberimizde!

Türk Toplumunda Tuz Tüketimi ve Kan Basıncı Çalışmalarını (SALTurk1, SALTurk2) yürüttünüz. Türkiye’de yetişkinler ortalama ne kadar tuz tüketiyor?

Ülkemizdeki günlük tuz tüketimi 2012'de yaptığımız çalışmaya göre 16 gramlar seviyesinde. Bu 2008'de yaptığımız çalışmaya göre bir miktar da olsa bir azalma göstermekle beraber hala yüksek sınırlarda diyebiliriz.

Diğer gelişmiş ülkelerle kıyasladığımızda ortalama tuz tüketimi açısından neredeyiz?

Gelişmiş toplumlarla kıyaslamamızın nedeni onlardaki sağlık standartlarının daha üst olması ve bizden daha uzun yaşamaları. Dolayısıyla onlara bakıyoruz. Onlara baktığımız zaman da özellikle Kuzey Avrupa ülkelerinde 9 gramlar civarında görüyoruz. Amerika Birleşik Devletleri'nde 10-11 gram gibi değerler var. Dolayısıyla bizden çok daha az tuz tüketiyorlar ve daha uzun yaşıyorlar.

Sağlık otoritelerinin veya referans kurumların tuz alımı için önerdiği bir sınır var mıdır?

Dünya Sağlık Örgütü’nün önerdiği sınırı biz de kabul ediyoruz. 5-6 gramlık bir tuz tüketiminin bir erişkin için yeterli ve gerek olduğunu düşünüyoruz.
 

 

Yani Türkiye'de bir günde, önerilenin 3 katı kadar tuz tüketiliyor. Arada bulunan büyük fark ise birçok hastalığa sebebiyet veriyor. Tuz tüketiminde aşırıya kaçtığımızı nasıl anlarız, fazla tuz tüketiminde ortaya çıkan belirtiler nelerdir?

 

 

El ve Ayakların Şişmesi
 Aşırı tuz tüketimi, vücutta fazla suyun tutulmasına da neden olur. Bu durum el, ayak ve gözlerinizin şişmesine neden olabilir

 

İdrarda Farklılıklar
Fazla tuz tüketiminde özellikle böbrekler tuzu atmak için normalden daha fazla çalışmak zorunda kalır. Bu sebeple gün içerisinde her zamankinden daha fazla idrara çıkabilirsiniz. Ayrıca bu durum dehidrasyona yol açarak vücutta sıvı kaybı meydana gelir ve idrarınız koyu bir sarı rengindedir.

 

Sık Susamak
Aşırı tuz tüketildiğinde vücuttaki sıvı dengesini korumak için organlar suya ihtiyaç duyar. Vücuttaki sodyum-su dengesini sağlamak için, daha fazla susarsınız. Normalden daha çok susuyorsanız, günlük tuz tüketimine dikkat etmeniz gerekir.

 

Kas Krampları
Kas kramplarından sorumlu olan kimyasallar sodyum ve potasyum dengesidir. Aşırı tuz tüketiminde sodyum değeri yükselir ve bu denge bozulmaya başlar. Fazla tuz tüketimi durumunda kaslarda ağrılar, kramplar ve gerilmeler başlar.

 

Konsantrasyon Problemleri
Fazla tuz tüketimi yüksek tansiyona sebebiyet verir. Yüksek tansiyon durumunda ise beyne giden arterler zarar görebilir. Bu durum bilişsel sorunlara ve konsantrasyon zorluklarına yol açar. Odaklanma zorlaşır.

 

Baş Ağrısı
Aşırı tuz tüketimi, kanın hacmini arttırarak damarların genişlemesine neden olur. Bu yüzden tansiyon yükselir ve geçmek bilmeyen şiddetli baş ağrıları ortaya çıkar.

 

Yorgunluk
Fazla tuz tüketimi dehidrasyona neden olduğundan; hafıza sorunlarına, tepki verme süresinin uzamasına ve yorgunluğa da neden olabilir.